# -*- mode: mandoku-view; -*-
#+TITLE: 弇州四部稿
#+DATE: 2015-08-25 00:25:31.313522
#+PROPERTY: ID KR4e0201
#+PROPERTY: BASEEDITION WYG    
#+PROPERTY: JUAN 續稿卷十四
<pb:KR4e0201_WYG_188-1a>¶
欽定四庫全書¶
　弇州續稿巻十四¶
　　　　　　　　　　　　明　王世貞　撰¶
詩部¶
　七言律¶
　　初得南廷尉報偶成¶
㦸門逃暑似蘧廬忽有分司洛下除世事從呼慣牛馬¶
鄉心兼喜得熊魚未論朱芾堪賒酒依舊青山好著書¶
<pb:KR4e0201_WYG_188-1b>¶
厚禄自慚無寸報主恩前後不曽虚¶
　　余將赴金陵陜帥董中丞追詩及貺走筆報謝¶
交游垂晩盡時名誰復醇深似董生得汝片言堪結襪¶
贈余雙案欲連城函關不鎻三秦色天塹長流六代聲¶
敢為相思愁道逺建康今是漢西京¶
　　陳體乾太僕邀飲醉翁亭¶
孤亭面面歛青葱坐語翛然萬慮空樵逕漸移殘照外¶
商歌忽入暗泉中巖頭寂寞諸名蹟石上婆娑兩醉翁¶
<pb:KR4e0201_WYG_188-2a>¶
也解板輿松影好披襟留試月明風¶
　　月夜偕體乾太僕過飲豐樂亭¶
路窮平楚近還疑忽敞空亭碧四垂延盡緒風仍㟁幘¶
踏殘凉月更飛巵催花别按漁陽摻拂蘚仍看㓜婦碑¶
莫訝深更未成别風流今古並吾師¶
　　夜過栢子潭恭讀御碑是髙皇三注矢得雨事¶
金書贔屭聳長空彷彿神謨大禹同澗底泉鳴疑去鏑¶
峰頭月滿似彎弓蒼藤忽破虬龍影怪石頻穿虎豹藂¶
<pb:KR4e0201_WYG_188-2b>¶
似覺普天多苦旱可無靈雨報祈豐¶
　　過飲陳體乾少卿時石拱辰大卿遲一驛未到¶
驛騎關河新雨餘逢君設醴更焚魚孟公雅自能投轄¶
内史何當不下車浮白寸心終自吐乍青雙眼未全舒¶
明朝定有新知㑹迢逓南雲日夜踈¶
　　黎惟敬内翰沈嘉則張㓜于諸君過弇州園分韻¶
下馬捋鬚無限情㣲言入坐有餘清巉巖水落黿鼉出¶
峭蒨風過鸞鳯鳴賔主東南當代事廟廊丘壑蹔時盟¶
<pb:KR4e0201_WYG_188-3a>¶
中朝若問王廷尉一曲滄浪寄此生¶
　　其二¶
青葱竹栢吐餘姿不似長年揺落時已割溪雲充野供¶
還調澗溜作清絲客縁探隠難言結心到論文偶自知¶
但許布衣懽十日未應惆悵問歸期¶
　　贈名醫盛老¶
　　　盛老醫甚精而有癖疾毎携妓避客輒數月莫¶
　　　可蹤踪故云¶
<pb:KR4e0201_WYG_188-3b>¶
先朝奕葉尚醫郎御史中丞蚤鴈行時復閉門如泄栁¶
忽來施藥是長桑胡姬慣識絃中語弟子能傳肘後方¶
見說刀圭如可借野夫那怕鬂蒼浪¶
　　丁丑元日試筆¶
今年節物媚吾廬兒女分行拜起居官興盡來知骨肉¶
主恩深處領樵漁屠蘇到我春從晚爆竹由他嵗慣除¶
蕭散虚忩聊捉筆可能成就右軍書(右軍五十二/而書成故云)¶
　　初正答謝江右潘中丞¶
<pb:KR4e0201_WYG_188-4a>¶
宦跡流年已併除詞腸酒態未全虚山南東道初辭節¶
江右中丞再寄書文錦細盤銜草鶻紫瓊新膾帶冠魚¶
莫驚廷尉門猶暖自是交情古不如¶
　　石丈自滁穆丈自魏貽詩見慰罷官走筆呈謝并¶
　　　抒近况¶
閒門乆矣雀堪羅忽有雙珠拂暮過隂徳總輸于氏逺¶
交情終比翟公多數拳地借包山色一曲天留鏡水波¶
在昔相思須命駕可能携手問煙蘿¶
<pb:KR4e0201_WYG_188-4b>¶
　　其二¶
初從納節號閒人踪跡空勞兩地論居魏江湖懐北闕¶
環滁山水惜孤臣聼鷄起候村梅曙泛蟻偷爭野老春¶
如此風光真自好可容長作半閒身¶
　　莫子良方伯以花朝自感詩見貽率爾奉答¶
短蓬風色晝淒其誦爾花朝感歎詞衆卉只知為雨勒¶
喬松元自得春遲縱今芳意如平仲已有幽心付子規¶
轉眼繁華何足問祗應商略嵗寒時¶
<pb:KR4e0201_WYG_188-5a>¶
　　莫方伯子良與子雲卿追餞松江道中留贈¶
小舫飛觴不厭頻交情父子更誰真青雲未曉彈冠意¶
明月元多按劒人總是衆知龍臥稳也還身覩鳯毛新¶
臨岐一扇書雙羙此日難教謝傅論(子良數薦未起雲/卿又不第故云)¶
　　太師存翁相公以元旦家讌詩見示次韻¶
山中宰相啓初筵乍有修風緑野前北闕定書南極瑞¶
老臣親致太平年尊開四代長宜栢燭憶三朝舊賜蓮¶
(公詩有午時觴/咏到燈前語)見說新詩傳欲徧江南草色已油然¶
<pb:KR4e0201_WYG_188-5b>¶
　　解任後得明卿罷官報寄贈二章¶
參差尺一謝朝班囘首風塵夢寐間敢謂清時稀白簡¶
居然薄命損朱顔浮雲乆自深吾軰春雪猶能近故山¶
(家近/郢)世態紛紛何足道與君偷得到頭閒¶
　　其二¶
郵書一到不堪聞起剔殘燈坐夜分塞馬論來終是失¶
㝠鴻去後許誰羣無妨中散來千里更喜延之詠五君¶
與說近踪應稍慰買山全占洞庭雲¶
<pb:KR4e0201_WYG_188-6a>¶
　　荅于鳦先¶
一春孤抱歎無當行巻初開喜欲狂今日君王應愛少¶
古時童子解為郎羣珠揀盡無魚目六翮成來肯鴈行¶
莫道李膺門第峻乆容文舉獨升牀¶
　　林近夫朝囘時返嶺外以詩見寄感而有答¶
杯酒沈沈且杜機新詩一讀淚堪揮誰能漢省分鳬舄¶
便向吳山問薜衣客許故情銷骨後自憐前事捧心非¶
封書欲發還多感縱有梅花驛騎稀¶
<pb:KR4e0201_WYG_188-6b>¶
　　偶寫近况¶
三抛符印返江鄉其奈差池五十強懶勝世情無一可¶
醒多春夜亦成長文章薄曉才難繼兒女粗安事未償¶
甚欲掩關抽二藏天宫淨土總茫茫¶
　　舊有詩贈月溪上人將十年今春至吾州講經畢¶
　　　過我小祇園言别更成一章贈之¶
十年髙坐許重登不向無機說小乗破盡六宗猶豎拂¶
聼來半偈是傳燈談時舍利祥光顯到處軍持法雨興¶
<pb:KR4e0201_WYG_188-7a>¶
若問中丞何似業居然退院一閒僧¶
　　李丈琦自解銀䑓力辭不出讀書燕中賦此見懐¶
當年風采動朝端咫尺天衢行路難金馬醒多猶礙隠¶
銀魚卸却始成安聊從秘術探鴻寳不為雄心注鶡冠¶
見說郊居新賦就可能將寄阿筠看¶
　　姚匡叔以道術為用晦諸王上客携其書來訪惓¶
　　　惓七子之盛有感而贈¶
握手相知柰晩何且將魚素慰蹉跎淮南道術賔初盛¶
<pb:KR4e0201_WYG_188-7b>¶
鄴下風流事已過見數八公君第幾空傳七子世無多¶
春來社酒能從否莫道閒門雀可羅¶
　　書懐¶
風為開扉旋掩扉春催花發又花飛客歌夫子哀時命¶
天與先生杜徳機乆自青雲詞伯少從他白簡酒人非¶
興來爛漫揮毫罷且復婆娑里社歸¶
　　况吉夫大㕘以長箋長律見期讀史記有感而答¶
鴻書忽自豫章天讀罷撚鬚一莞然續漢中郎空見許¶
<pb:KR4e0201_WYG_188-8a>¶
過秦新論有誰傳君憐竹素將來日我在雌黄未定年¶
何似掃除千古障爭名空室坐逃禪¶
　　宗良國將以近作見示且致知已之感有答一章¶
行巻初開喜欲狂看來字字挾風霜那從帝子鳴鑾玉¶
且學書生看屋梁憶舊明璫投漢渚憐才清夢遶吳閶¶
知君豈少南州譽誤信王生齒舌香¶
　　徳甫居太夫人憂致詩見慰悲激用壯聊成一律¶
　　　為答¶
<pb:KR4e0201_WYG_188-8b>¶
癖懶歸來白髪侵故人清問一沾襟不知鷄骨支牀日¶
能作龍淵滯獄心變盡浮雲廬嶽在涸殘秋水大江深¶
與君但解逍遥意何事區區梁父吟¶
　　(闕/)父國尉以乃叔用晦書介紹投詩見褒有中興大¶
　　　雅語率爾答贈¶
新詩藉甚羙清揚汝叔書來許鴈行已是入林同小阮¶
還應賭墅似中郎文髙龍種偏堪識禄薄牛車也不妨¶
莫向中興論大雅老夫名姓欲深藏¶
<pb:KR4e0201_WYG_188-9a>¶
　　巍父佳父二國尉合書及詩見寄極有龍門之思¶
　　　因及于鱗悵然有懐奉荅時舍弟方按部其地¶
並馬翩翩過酒胡子侯腰玦有珊瑚青萍對結雌雄斗¶
石筍雙抽大小孤笛裏悲風追濟上琴心流水到姑蘇¶
不須惆悵登龍逺曽試吾家阿敬無¶
　　答用晦丈時有三詩極為余致不平之感且訂後¶
　　　期¶
髙枕懐人忽黯然西江尺素自鴻邊無言白璧偏堪㸃¶
<pb:KR4e0201_WYG_188-9b>¶
何處朱絃不可憐縱酒此生終得計論文它代别為權¶
與君商略嵇康駕紫氣湓城在幾年¶
　　初夏行園有懐敬羙弟南康¶
清和時序雅相宜阿惠那能讀我詩行徧池塘猶是夢¶
聼殘絲竹未成箎香罏可作齋中物石鏡誰臨畵後眉¶
(時弟迎/家未到)翻恨雙鴻毛羽就北風吹斷各天涯¶
　　余燕中别宋廷尉望之今十七年矣公秉鉞吾邦¶
　　　余謝病歸里雖訊問時及而竟睽握手乃成一¶
<pb:KR4e0201_WYG_188-10a>¶
　　　詩奉懐適太學張恒思以畵索寄漫題於首¶
差池握手愧初盟十七年來何限情念我和歌無宋意¶
知君結襪少王生棠隂轉傍華陽舘(華陽公/别號也)栁色仍圍¶
幕府城(留都有/幕府城)不是逐臣多落魄可知吳市易逃名¶
　　程京兆汝懋視余少長别燕中者三十年矣余自¶
　　　鄖入留棘謂得相從而竟以言罷方成一詩奉¶
　　　懐適太學張恒思携畵索寄漫題於首¶
何堪屈指看花時並有霜華上鬢絲宦蹟乾坤垂欲盡¶
<pb:KR4e0201_WYG_188-10b>¶
世情離合本難期丹陽劉尹多佳話京兆張郎不嫵眉¶
若問同袍辭節後酒罏茶榻解支持¶
　　和王百榖懐出妾¶
離懐黯䨴未分明祗憶郎君一句清妾與書生俱薄命¶
花隨春帝不長情愁囘樊素行時首枉却紅兒死後名¶
誰道兩坊三百歩陽關分作斷膓聲(伯榖曽有句云書/生薄命元同妾為)¶
(袁少傅/所重)¶
　　初遇子與方伯崑山旋爾言别赴任江右¶
<pb:KR4e0201_WYG_188-11a>¶
馬鞍山脚乍停船黄鳥嚶嚶到酒邉我自一翁安避地¶
君還四嶽近朝天初完趙璧披雲出忽折吳鈎向斗懸¶
蓄念千端那可盡不如相對坐陶然¶
　　汪惟一得古印摩之易其文曰五湖長見贈¶
籕跡秦章手自摩刻刓翻擬贈潜夫毋論此掾同三語¶
且愛新銜長五湖到處酒旗成鹵簿見來漁父是官徒¶
如聞尚有風波事一榻禪房署苾芻¶
　　寄贈顧生¶
<pb:KR4e0201_WYG_188-11b>¶
里門冠盖學天津南阮由來不厭貧從他廢箸兒曹事¶
似汝滛書我軰人沼上墨花堪染練堦前帯草欲成茵¶
肯為辟疆容徑造那將蠟屐比朱輪¶
　　李文正吳文定諸學士於海月菴賞十月菊五七¶
　　　言律俱以前用騎字押和頗成險窘余戯悉為¶
　　　歩之¶
貪看晩節傲霜颸淡色幽香冷不辭入坐叵羅争自引¶
歸來欵叚未須騎推敲月下猶孤語競病風流彼一時¶
<pb:KR4e0201_WYG_188-12a>¶
若使東籬主人在攅眉那肎和新詩¶
　　賀張太史¶
天上張星傍斗懸鳯池春色鳯毛偏乆聞伊陟能光後¶
共道周公許拜前從此玉堂添氣象幾人金殿領勾傳¶
承家故有絲綸在續史何勞慕馬遷¶
　　寄贈史金吾¶
看君眞作韞川珠襲坐春風况不孤家世舊傳南史氏¶
禁廷新拜執金吾門無下客歌彈鋏詔為名儒掌唾壺¶
<pb:KR4e0201_WYG_188-12b>¶
最是將臺尋禮樂未須終夜讀隂符¶
　　題潘中丞芝林時昆山書院成芝滿於林故以名¶
　　　焉¶
數盡潘園賦衆芳何如神草被昆岡庭中玉露漙三秀¶
木末丹霞散九光出共箑蒲昭聖瑞歸同天韭作仙糧¶
野夫亦有黄公癖地肺何年許並藏¶
　　送子與方伯赴江右任兼懐徳甫用晦二君¶
䨇旌宛宛向洪州斗色雖遥漸可求定有徴君堪下榻¶
<pb:KR4e0201_WYG_188-13a>¶
那無帝子共登樓西山南浦來尊外紫電清霜滿案頭¶
屈指三朝詞酒客幾人方岳領諸侯¶
　　石湖遇朱在明小飲將别邀過虞山吳氏館¶
南薫徐入芰荷裳小艇遥停喜欲狂䨇眼忽分湖上碧¶
五言能借嶺頭蒼從他興盡難廻棹念汝情深好對牀¶
見說虞山多勝事相携且踏少年塲¶
　　謝襄王存問一首¶
納節歸來萬念荒祗殘清感渚宫傍能從蜀肆沽醽醁¶
<pb:KR4e0201_WYG_188-13b>¶
為有梁園賜鷫鸘忽爾佩蘭貽帝子可還乗雨報君王¶
襄江正是沾恩地流到中吳始見長¶
　　夀王太常有壬¶
烏衣江左數諸王誰似三朝老奉常家有魚須丞相笏¶
囊餘鷄舌侍臣香看山偶爾施雙屐避客猶能挂一牀¶
屈指舊京鵷侣在可容時進百年觴¶
　　敬羙弟有荅予寄懐之作適以奉賀歸倚原韻為¶
　　　贈¶
<pb:KR4e0201_WYG_188-14a>¶
十年岐路感商星見和新詩未忍聼幸自歸家同社燕¶
還將握手慰原鴒南金價重留成鏡雲母恩深宴作屏¶
莫以㣲㳙誇湛露髙陽初醖若為醒¶
　　戲寄吳生¶
我愛髯公氣誼深長因任俠賤黄金裁成豔曲呼如意¶
教就明童字稱心歌管時停星檜底酒船多在尚湖隂¶
東鄰更有陳遵在失却鸞篦好易尋(謂陳少/卿也)¶
　　殷無羙余故人也東歸之後贄而強納拜焉輒成¶
<pb:KR4e0201_WYG_188-14b>¶
　　　以贈¶
一歸初就已忘言三徑雖荒好避喧羅雀汝寜廷尉客¶
登龍吾未李膺門雲披勝覧堪雙出海踏狂探試共論¶
若語抗顔專席事至今猶愧古人尊¶
　　張見甫以臘月見訪明嵗之夏復走使訊問感而¶
　　　有寄¶
破臘輕舠問五湖衝炎信使走長途誰能作伴門前雀¶
汝自差憐屋上烏洛下寺碑堪小語江南匣劒已全孤¶
<pb:KR4e0201_WYG_188-15a>¶
何時更擬平原㑹紫氣從他看有無¶
　　送成伯鴻臚還朝¶
齋舫紛紛秋色間幾人符傳扣天關仍參豹尾君王仗¶
親綴蛾眉將相班望裏金莖仙作掌墀端玉筍品為山¶
交游倘及歸田叟洗墨分甘未盡閒¶
　　贈汪生象先¶
父客吳趨一見尋翩翩公子更詞林才清似得顔延筆¶
橐在全無陸賈金偶自履霜寕入操居然愛日有餘心¶
<pb:KR4e0201_WYG_188-15b>¶
衡門幸少孤臣淚濁酒新凉取次斟¶
　　贈劉生(故大司馬莊/襄公孫也)¶
百戰侯封表賜塋廬山一一倣長平清朝戢武(閣/名)留顔¶
色白首降羗記姓名敢謂文章歸阿士于今意氣少劉¶
生燕然尚有將軍石倘許如椽再勒銘¶
　　鄖襄之役與伯玉侍郎别恰三載矣聞出谼中至¶
　　　錢唐走信奉迎因成感舊之作¶
祖道春明三載強宛如蘇李賦河梁君應食酒談廷尉¶
<pb:KR4e0201_WYG_188-16a>¶
我但登臨憶侍郎一棹不妨衣帶水九秋誰拂蒯緱霜¶
祗園處處堪題石莫遣青山負舉觴¶
　　題破榻齋為彭稚修作¶
蕭然一榻在行窩支足塗龜網薜蘿自為㓜安穿處乆¶
非關仲舉下時多堆來黄巻疑風落掩罷青氊許客過¶
任是五經能腹笥即妨髙枕竟如何¶
　　為藩史顔君題竹山寄樂巻君有子為州别駕著¶
　　　聲¶
<pb:KR4e0201_WYG_188-16b>¶
念爾才名楚望殷長裾曵罷不勝閒曽陪梁苑題修竹¶
更與淮南賦小山雲卧暗滋荆玉色雨餘驚露籜龍斑¶
爭誇别駕傳家羙家訓傳來舊姓顔¶
　　方與客談園池之樂而有索書戚大將軍者因縱¶
　　　筆戲贈¶
碧漣朱舫幕青油千騎何須擁上頭雨後旗鎗新茗合¶
風前劒㦸嫩篁抽編籬别按屯湟壘對局爭先搗魏謀¶
君自不封如李廣野夫時號醉鄉侯¶
<pb:KR4e0201_WYG_188-17a>¶
　　汪仲淹病後見過出其新詩有贈¶
念爾蕭疎病骨輕居然綵筆尚縱横但驕吾黨僧彌羙¶
未掩君家驃騎名分得一珠猶照乗可應雙璧不連城¶
燕中縱酒論文地矯首浮雲百感生¶
　　贈從孫伯和需次察幕¶
衿裾藉藉滿長安羡爾君恩晝錦難已自辟書觀察使¶
何須不著惠文冠如卭豈為貲郎謁休汝從誇駟馬看¶
任是烏衣名稍次王家羣從總琅玕¶
<pb:KR4e0201_WYG_188-17b>¶
　　明卿約以秋月枉駕尋有詩來改訂春期賦此促¶
　　　之¶
虚傳嵇駕入秋來實恐猷船興盡廻髙枕轉深今雨味¶
故人元是客星才匣中霜色寒孤劒牀底春聲怨舊醅¶
見語花時能鼔楫教令日日探江梅¶
　　其二¶
百年岐路死生分垂白依然兩廣文郢雪更誰能和我¶
吳山何處不宜君還因浩蕩期春水莫使虛無似楚雲¶
<pb:KR4e0201_WYG_188-18a>¶
解道海鷗能見忌即今林鹿已成羣¶
　　李太史本寜督學關西以得與于鱗後先自喜責¶
　　　詩為贈¶
璽書今旦出承明仙掌蓮花色自驚三輔豪賢俱北面¶
一時詞賦更西京黄河直瀉崑崙派白雪遥飛郢里聲¶
倘問受經諸弟子可能無讓濟南生(謂于/鱗)¶
　　其二¶
被紫横金三十餘清芬藉甚滿衿裾欲知絳帳傳來業¶
<pb:KR4e0201_WYG_188-18b>¶
盡是青藜讀後書日出終南無隠豹春廻河曲有騰魚¶
他時倘遇登龍客為道膺門古不如¶
　　故相袁公管夫人夀篇(夫人無子/而善持家)¶
栢梁甫罷丞相詠栢舟已詠夫人詩門前羅雀乆非昔¶
堂裏丸熊將為誰節勁氷霜飜見表心長日月自成私¶
侯家豈少銜恩客應是張蒼入拜時¶
　　贈夢岡宗侯¶
南斗珠光接女虚一珠雖晚照雙車不煩昭代通親表¶
<pb:KR4e0201_WYG_188-19a>¶
曽拜先朝樂善書修竹夾池寛筆札小山叢桂隠簪裾¶
亦知篇就先王粲擬報中和愧未如¶
　　寄張文學長輿¶
一刺髙名已自知况傳氷柱雪車詩韓門乍喜過張籍¶
王棹還應憶戴逵覓醉汝來應有醉問竒吾老漸無竒¶
寜勞報案仍青玉但許酬章似色絲¶
　　錢叔寳七十¶
　　　歳宴為文沽所役忽忽不暇存故人除夕把盞¶
<pb:KR4e0201_WYG_188-19b>¶
　　　始悟叔寳七十誕辰遂成一律燒燭書之亦不¶
　　　暇辨為何語也¶
今年今日汝七袠明日明正又一年海屋春偷寒意入¶
驪珠月向晦時懸碧桃送實符同至蒼栢將圖酒並傳¶
手理蠧魚千萬巻可能三度蝕神仙(叔寳蔵書最多/皆手治故云)¶
　　迎春日對酒客有談一嵗兩春及中秋再閏者漫¶
　　　成一律¶
故苑今年勝事頻賞心端不負歸人秋當好處仍留閏¶
<pb:KR4e0201_WYG_188-20a>¶
臘未窮時再見春但使黄楊初厄過不妨青草兩囘新¶
髙門白玉行來羙却憶雕盤倚桂輪¶
　　戊寅元日家宴試筆¶
兩從滄海頌王正三解軍符荷聖明盤裏芳椒偏晩得¶
庭前玉樹有新萌由他鑿落鳴珂地不博團欒把盞情¶
五十三年絲鬂白可因升斗負生平¶
　　純甫沈丈將過嶺南貽詩見贈率爾奉酬一律¶
萬死投荒不自嗟片鴻驚我白鷗沙神交豈必從傾盖¶
<pb:KR4e0201_WYG_188-20b>¶
身在何須復顧家過嶺清霜披瘴色懐人古戍有梅花¶
江山處處皆文苑莫遣窮愁負嵗華¶
　　胡元瑞見贈之作推挹過甚聊此奉答兼識賞懐¶
屈指詞塲半有無時名雖淺未全誣疏來九派江偏壯¶
攝盡羣星月轉孤爾自新書成越絶猶能促節和吳趨¶
人間句在從拈看何事追論大小巫¶
　　其二¶
代興天地有詞壇國士誰能不讓韓一字已知追古易¶
<pb:KR4e0201_WYG_188-21a>¶
千秋寜復歎才難天横削壁閩山住溪帶流雲瀫水寒¶
此地由來饒八詠陽春可許和人看¶
　　與䋲廷尉入朝邀㑹吳江道中作¶
習習吳江黄鳥風尊前天地故人同誰能結襪如張尉¶
豈為彈冠學貢公仙舫暫分卿月朗使旌偏借法星雄¶
無寃自是諸賢事没齒吾安一壑中¶
　　戚都督以一壺雙斝為夀走筆志謝¶
忽驚春色到茅茨為有東風塞鴈隨宛爾並頭雙鑿落¶
<pb:KR4e0201_WYG_188-21b>¶
居然大腹一鴟夷真珠出榨初添興老瓦為盆合退時¶
把向竹林還屈指風流十載舊吾師¶
　　寄答曽司馬以三¶
明時帷幄運籌多熟釜銘功字可摹聞道黒山仍欵塞¶
見來滄海不揚波和偏郢里陽春調賡是虞廷喜起歌¶
總為懐人清興發可將佳句施煙蘿¶
　　貞吉宗侯逺致新詩古窑盃盎賦此志謝¶
不斷文魚下楚波一時春雪豫章多怪他牛斗居然色¶
<pb:KR4e0201_WYG_188-22a>¶
為有驪珠未盡過蘭畹采來新結佩桂叢招罷舊成歌¶
酒鎗原是嵇生物把贈何家侈薜蘿¶
　　送成伯詹録頒兩宫徽號詔於閩中¶
使者銜書下七閩馬頭能散萬家春來時紫殿椒花發¶
到日雕盤茘子新盛際兩宫俱聖母清朝列國讓王人¶
欲知問寝龍樓事爭訪含香鶴禁臣¶
　　夀莫方伯先生子良七十時誕辰為四月七日也¶
抽簪已是十年餘金紫依然山澤癯過海鷄林争購禁¶
<pb:KR4e0201_WYG_188-22b>¶
當朝鵷侣却無書康成表後初稱里貢禹徴來不賣車¶
正是清和好時候能容小友問郊居¶
　　其二¶
蕭然海鶴出風塵誰識三朝舊省臣十八年前書已就¶
五千言後事方新生當文佛將臨日老作羲皇以上人¶
可道漢庭偏貴少只今明主下蒲輪¶
　　蘭谿司諭彭稚修中讒移疾請告輕舟過我山園¶
　　　有贈¶
<pb:KR4e0201_WYG_188-23a>¶
悠然便襆廣文氊借我祇林片石眠立骨總看銷不盡¶
病心猶妬捧時妍一官空傍成羊地萬事今為失馬年¶
若過嚴灘應有合古來元自客星偏¶
　　王司訓超拜和平令賦此送之¶
蕭蕭苜蓿廣文多忽作潘家花滿柯乆矣上書新禮樂¶
(君有疏/定大樂)可能為政倦絃歌丹砂不必尋勾漏桂酒還聞¶
近博羅自是君身有仙骨雙鳬非逺問明河¶
　　陳玉叔大叅自淮以蜀中新詩見示有答¶
<pb:KR4e0201_WYG_188-23b>¶
雙鯉何妨識面遲沾沾同調復同時爭傳正字初年句¶
近得夔州以後詩三峽風濤從此壯九河雲物待君竒¶
祇園一壑差無恙未遣干旄使者知¶
　　寄贈武林施翁施名經故將軍也¶
隠囊班几恣清遊最諱人間說故侯菊勝東陵𤓰五色¶
家輸荆楚橘千頭降心只傍禪僧語信足那妨醉尉留¶
若問弇園何所似六橋西去藕花洲¶
　　題畵寄夀黄都督¶
<pb:KR4e0201_WYG_188-24a>¶
一劒仍霜十四州鸛鵞千隊肅清秋毋煩更借君王箸¶
見說新添海屋籌飛去尺書為屬國頒來斗印是通侯¶
還聞幕府風流事白袷單褣狎釣鈎¶
　　自崑城還茂儉携尊同伯龍無羙見送¶
秋山隠隠别歸橈頼爾諸賢破寂寥未必林宗多似許¶
還應茂世興偏饒行厨浣露青絲潤小榼傾霞紫珀驕¶
不為野夫眠思發乗潮還向玉龍橋¶
　　張助甫自陜西叅議遷按察開府於池乆之不至¶
<pb:KR4e0201_WYG_188-24b>¶
　　　乃聞仍移陜西按察賦此寄之¶
候吏江頭黯盡還依然真氣向函關自來河内無如宼¶
又道征西祗一班露冕再行三輔雨除書虚攝九華山¶
祇愁沙塞黄塵色漸入麒麟畵裏顔¶
　　看仲徳與張子予轟飲作¶
小阮時時酒債多况逢江左歩兵過相看只解呼紅友¶
半醉猶能捲白波百斛從傾銀鑿落兩山旋對玉傀俄¶
欲投客轄翻愁住將耻吾罍柰若何¶
<pb:KR4e0201_WYG_188-25a>¶
　　屠長卿使君見過弇園與曹子念同登縹緲樓分¶
　　　韻得雲樓字¶
促膝相誇愜所聞不須呼酒便能醺髙情已是傾中散¶
竒字那能敵子雲談到湖山如得色坐來天地盡成文¶
還憐解媾西京逺牛耳於今漸屬君¶
　　其二¶
倚酒仍登百尺樓欲將風物供吟眸未規虞嶺披雲出¶
如練婁江抱郭流八詠汝應推沈約一觴吾可廢曹丘¶
<pb:KR4e0201_WYG_188-25b>¶
莫疑三老催呼棹恐有精光犯女牛(君於詩甚推/沈嘉則故云)¶
　　夀陳封君提學乆升父也¶
鷴袍鶴髮雅相當况有黄鷄譜夀章謝院芝蘭時自好¶
鯉庭桃李更誰強身偏四聖舒長日地是三吳快樂鄉¶
一盞一籌應莫厭與君還醉十千塲¶
　　故將李棄官學道垂九十矣而叅方不休賦此贈¶
　　　之¶
垂楊左肘莫生悲老樹新荑也未遲塞外只知摧萬騎¶
<pb:KR4e0201_WYG_188-26a>¶
身中可曉殺三尸五千文是君家祖八百名元李氏兒¶
㑹得黄庭一句意不須天際覓鍾期¶
　¶
　¶
　¶
　¶
　¶
　¶
<pb:KR4e0201_WYG_188-26b>¶
　¶
　¶
　¶
　¶
　¶
　¶
　¶
　弇州續稿巻十四¶
