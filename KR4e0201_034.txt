# -*- mode: mandoku-view; -*-
#+TITLE: 弇州四部稿
#+DATE: 2015-08-25 00:25:27.724217
#+PROPERTY: ID KR4e0201
#+PROPERTY: BASEEDITION WYG    
#+PROPERTY: JUAN 卷三十四
<pb:KR4e0201_WYG_034-1a>¶
欽定四庫全書¶
　弇州四部稿巻三十四¶
　　　　　　　　　　　　明　王世貞　撰¶
詩部¶
　七言律九十四首¶
　　癸丑元日有感¶
薊苑聞鐘謁帝關火城遥散五雲間魚龍自集甘泉館¶
鵷鵠仍虚紫殿班萬里瞻依空使節十年朝請隔天顔¶
<pb:KR4e0201_WYG_034-1b>¶
只今醉逐田翁社問爾曽攜醽酒還¶
　　寄侍郎朱公二律(公卿大理時某為/之屬有國士之遇)¶
楚天南望鹿門開急榜眠鷗總未猜大澤春雲懐璞卧¶
髙江寒月弄珠迴風塵厚禄多慚色泉石清時有異才¶
豈為王生曽結襪漢庭爭問釋之來¶
　　其二¶
薊門車馬競斜暉投劾何人早息機十載春隂留棘寺¶
九秋兵色避荷衣别來天地論心濶自昔雲霄握手稀¶
<pb:KR4e0201_WYG_034-2a>¶
憑向武陵貽玉案芳波或恐漲漁磯¶
　　游虞山拂水巖¶
厲屐憑車思轉豪側身吟望鬢重搔風巗晝激諸天雨¶
隂壑寒生萬樹濤行逐漁樵馴野計卧㸔江海入秋毫¶
維摩近有招提在蘇晉如今醉欲逃¶
　　其二¶
鬰盤蒼翠有千株絶頂肩輿興自扶天闢陡崕如擁劒¶
風迴飛瀑盡含珠山僧偈向巢間發湖妓粧從鏡裏鋪¶
<pb:KR4e0201_WYG_034-2b>¶
逢勝便思雲卧穏未須投暝問樵夫¶
　　張通政宇清周比部濟叔沈進士子善餞予崐山¶
　　有作¶
共攜尊酒上崔嵬婁水秋瀠匹練迴萬井夕陽㸔自斂¶
九峰雲色坐頻來披襟嘯逐天風落倚醆狂驚河漢摧¶
握手将歸何所贈諸君應有大夫才¶
　　登金山¶
山秋木葉翠将收憩棹扶攜到上頭天柱中懸南北影¶
<pb:KR4e0201_WYG_034-3a>¶
海門西拒古今流層雲錫響空王坐落月珠明帝女游¶
便欲休餐旬日住千帆風色使人愁¶
　　其二¶
青螺瀲灔水晶盤斗削風烟面面㸔地湧樓䑓千蜃結¶
天迴波浪六鰲蟠山形自挟秋雲壮海色遥将曙日寒¶
怳忽龍宫吟嘯起何人玉笛倚欄干¶
　　師道太史兼直外制賦此寄之¶
十載揚雄賦已奇始來西掖拜恩時銅扉夜色宣麻早¶
<pb:KR4e0201_WYG_034-3b>¶
閣道春隂視草遲賜沐不言温室樹裁篇空憶上林枝¶
山東父老須㬰在漢詔還應下赤墀¶
　　寄雲鵠抑之二給事¶
薊苑朝回朔思催故人相見且䘖杯持螯一醉星杓轉¶
並馬千門雪色來賜對實前明主席為郎虚有大夫才¶
誰憐淮水兼天湧望斷黄金舊築䑓¶
　　寄贈楊仲芳武選¶
當時爾拜尚書郎天子宵衣問朔方一疏中興迴日月¶
<pb:KR4e0201_WYG_034-4a>¶
百年恩譴薄風霜宛城晝閉名王馬漢壁晨馳大将牀¶
突兀黄金秋色裏復㸔前箸借明光¶
　　維揚遇吴明卿舍人汎舟夜酌¶
簮筆晨辭出帝都相逢白雪滿長途當年别思堪今古¶
此夕狂歌更有無隋苑鵲聲翻禁栁䢴溝月色破平蕪¶
酒闌忽憶山中客擊筑歔欷調轉孤¶
　　雨中同思伯明卿登蕪城閣¶
堤上髙樓逼絳河蕪城秋色擁嵯峨天低雉堞牎中起¶
<pb:KR4e0201_WYG_034-4b>¶
雨挟帆檣鏡裏過别後踟蹰佳㑹少狂來跌宕衆人多¶
不堪西北憑闌望欲指浮雲一嘯歌¶
　　題子相芙蕖館¶
汝築𤣥亭倚釣磯磯邊菡蓞劇芬馡窺簾箇箇紅粧出¶
驚榜雙雙翠羽飛明月波翻吴女曲西風凉入楚臣衣¶
石湖花發應無限遲晚兵戈畫鷁稀¶
　　其二¶
倚郭澄波香氣浮芙蕖花滿大堤頭雲間嶽墜僊人掌¶
<pb:KR4e0201_WYG_034-5a>¶
海外風來太乙舟近檻碧筒堪自醉誰家白苧起中流¶
接㒿予亦能顛倒天末蘋霜動逺愁¶
　　奉和郡丞任侯海上之作¶
天擁鯨鯢賈怒奔地當牛女正妖氛千村燐發遥疑燒¶
疊島烽來上屬雲鼓角長横吴郡邑樓船益置漢将軍¶
知公羽扇能揮敵樽俎何人並䇿勛¶
　　再贈任侯¶
天外帆檣截海來只今誰是伏波才帷中借箸星頻轉¶
<pb:KR4e0201_WYG_034-5b>¶
鷁首鳴弓月乍開戰後修期裁露布名成褒徳上雲䑓¶
蒿萊盡起褰帷色詞客何須賦七哀¶
　　九日風阻鄭家口¶
野戍秋髙鼔角哀蕭蕭木葉走黄埃横驅濁浪蛟龍鬭¶
復掩深林虎豹來短髮霜風欺落帽異郷天地畏登䑓¶
祗應諸季茱茰酒妬殺黄花傍汝開¶
　　逢劉衛輝談守事甚苦遂作¶
斗酒相逢大道傍故人黄綬羨為郎褰帷夜踏朝歌月¶
<pb:KR4e0201_WYG_034-6a>¶
負弩晨驅牧野霜逢迎罄折顔常赤案牘支離鬢易蒼¶
予滯漢廷無所効敢同長孺薄淮揚¶
　　贈尹生¶
當年結客度居延一騎曽驚敵陳穿匕首長寒燕市雨¶
旄頭不斷薊門烟青春射䇿當三殿黄石傳書定幾篇¶
自是嫖姚新領部單于秋祭莫臨邊¶
　　其二¶
入朝初着鵕䴊冠白馬雕弧夾道㸔久見中原傾劇孟¶
<pb:KR4e0201_WYG_034-6b>¶
兼聞少府識任安枝頭楊葉飛星過匣裏蓮花映日寒¶
閒逐孤兒春草獵獨身西去斬樓蘭¶
　　寒夜同順甫過子與適于鱗書到¶
斗酒相過薊苑東髙䑓雪後問來鴻蒼茫客思㸔人盡¶
遼落書題握手同不獨聲名多抱恨即論刀筆幾稱雄¶
春㸔易水登車日誰為悲歌起大風¶
　　送吴韜之浙閫(吴由運/帥遷)¶
向來軍事早知名淮海雲帆指帝京燕卒盡饒都護餉¶
<pb:KR4e0201_WYG_034-7a>¶
越人爭下伏波營(路博徳也時有/越冦警故云)晨趨幕府衣冠集秋¶
擁牙旌組練明况是征南能跨札幾人儒将有干城¶
　　送陳郎中汝忠督學山西¶
當時諫草動長安回首風塵行路難郎署祇憐青瑣隔¶
使車還擁絳帷㸔河汾雪淨諸生候并代風迴萬馬寒¶
知爾論文多暇日欲飛長檄下呼韓¶
　　秋日病中書懐¶
散帙髙秋病骨清科頭聊復罷将迎眠過半壁絲絲影¶
<pb:KR4e0201_WYG_034-7b>¶
坐數空林葉葉聲末路行藏難任性中年哀樂易關情¶
東鄰判負黄花約酒債朝來頗漸輕¶
　　寄袁荆州丈兼問周水部(𦙍昌/)¶
汝逐何遜沱江邊百花芳洲生紫烟春風露冕失千載¶
郢雪髙歌横一天平生酒徒衆所厭散入海宇名俱傳¶
倘問為郎楊執㦸又随車馬競新年¶
　　答茂秦¶
黄河春草白茫茫驛使封題粲幾行爭問劇辛來自趙¶
<pb:KR4e0201_WYG_034-8a>¶
頗傳枚乗老游梁淮南客賦雲為樹漢署鴻歸月似霜¶
莫笑故人甘宦拙豈容卿秩臥長楊¶
　　送從子汝欽儀部齎璽書旌魯王¶
汶水風來錦席張春濤雪後淼茫茫梁園客躡三千履¶
漢詔侯齎十九章坐有談天來碣石游題飛霓賦靈光¶
獨憐癡叔羈棲晚周易床頭業已荒¶
　　訪茂秦有感茂秦時與李順徳有隙索書不得¶
上客梁園賦轉工相逢忽憶帝城東停杯句就乾坤别¶
<pb:KR4e0201_WYG_034-8b>¶
回首人憐道路同每飯豈能忘鉅鹿尺書虚已問冥鴻¶
亦知彼地張陳跡悵望千秋灑淚中¶
　　送黄郎中守撫郡¶
仍辭漢闥剖符年露冕停輝散楚天推案濤聲靈谷雨¶
捲簾秋色五峰烟人稱内史惟康樂汝去徴書定潁川¶
一自西曹違玉樹誰能不誦暮雲篇¶
　　送劉子成兵備貴州¶
　　　劉繇潮陽令入刑部郎改職方嘗以敵至守北¶
<pb:KR4e0201_WYG_034-9a>¶
　　　關又築外城¶
憶昨爽鳩初徙署共誇才氣世無雙曽令萬馬迴長嘯¶
更築三城擬受降明月獨懸黔嶺節白雲髙擁洞庭艭¶
誰為同舍題詩侣愁對飛花倒玉缸¶
　　其二¶
㸔君燕頷必騰鶱百越諸夷總漢天此去兵符銅虎授¶
向來文字鱷魚傳山連貴竹星常少地入盤江雨自偏¶
聞道懸軍猶楚甸兩階今是舞干年¶
<pb:KR4e0201_WYG_034-9b>¶
　　同諸君餞子成悵然有感葢予以前嵗是月使歸¶
杯酒當年倚玉鞍故人歌餞各萑蘭吴洲暮鬰青萍色¶
郢里春停白雪寒海内旌旗愁不斷道傍車馬態相㸔¶
何當符傳翻驅汝縱有雄心此際難¶
　　送王尚寳冊封徽藩¶
華省聲名接上台幾論天笑近臣開三王賜䇿曽親定¶
九殿頒符自捧來人似淮南多道術地鄰梁苑集英才¶
知君舊擅靈光賦席右無煩授簡催¶
<pb:KR4e0201_WYG_034-10a>¶
　　送子與祀康陵¶
佳城葱鬰鎖楸梧武帝神游定有無金榜星辰千嶺逼¶
翠旗風雨萬靈趨俱傳駿足留瑶海亦有龍髯墮鼎湖¶
此日詞臣空灑淚獻陵春望已糢糊¶
　　暮春同茂秦子與順甫正叔游韋園分韻得村字¶
習習東風幽鳥翻偶成春服試春原髙低緑槿斜分户¶
逺近清流細遶村地入漁樵身暫許客逢湖海道偏尊¶
誰為一叩荆卿筑醉裏悲歌動薊門¶
<pb:KR4e0201_WYG_034-10b>¶
　　其二¶
韋曲三月隂緑繁席㡌胡床山寺門螭首雲扶雙菡蓞¶
龍鱗日繡孤松根蒼鷹决翼暝烟破白鷗掠魚春水渾¶
建章傳鑰聴轉迫猶指梨花尋别村¶
　　寄汝康(時自栁州守/遷河東運)¶
十年南北盡風埃多難均輸始見推總為陸沈饒宦跡¶
或應趨走後時才河排禹岸天文動雪擁猗郷地利開¶
聞道栁州成晉問幾時還附鴈書來¶
<pb:KR4e0201_WYG_034-11a>¶
　　送徐給事歸省¶
薊苑離尊黄鳥飛僊郎行思在庭闈書來姑蔑春雲逺¶
詔下承明夕宿稀焚草尚傳三殿疏㸔花應試五時衣¶
更憐青瑣銜恩侣回首風塵有是非¶
　　送李侍御遷江西憲(時按山/西還)¶
曽飛片檄下呼韓大漠風雲指掌㸔攬轡秋髙三晉色¶
掛帆天入九江寒清朝尚鬰囊中草祖道猶驚柱後冠¶
東望斗邉多戰氣幾時書記向長安¶
<pb:KR4e0201_WYG_034-11b>¶
　　送陳僉事視廣西學¶
春風萬里鬰林西客有乗驄使者衣桂嶺雲生天欲盡¶
藤江霜落瘴全稀詩題粤館逢梅發書就湘帆與鴈違¶
左氏諸生今受易㸔君絳帳已光輝¶
　　得陳子兼楚中書寄¶
憶醉髙陽舊酒樓共傳驚坐有陳侯别來心事憑誰盡¶
亂後年光可更留明月髙帆湘浦夜白雲西省薊門秋¶
丁寜數問南來翼尺牘人間總愛收¶
<pb:KR4e0201_WYG_034-12a>¶
　　答子相¶
錦字遥飛北極翰故人相聚惜彈冠天留一劒蕪城紫¶
月擁雙珠甓社寒客裏流年人自保里中髙調俗相㸔¶
知君愛息扶揺力海内兵戈㑹面難¶
　　蔡子木憲使來自蜀與吴明卿偕㑹子與第分韻¶
　　清字¶
淡烟初月滿髙城露掌秋漙御氣清蜀道容顔疑夢寐¶
薊門尊酒盡平生仍勞北海憐狂癖總為中郎愛論衡¶
<pb:KR4e0201_WYG_034-12b>¶
麈尾不須頻奮擲吾儕元豈近時名¶
　　病甚懐于鱗却寄¶
蕭條殘日鎖青霾寒入楓林夢乍迴吾已河山甘付骨¶
汝從天地更論才途窮萬事輕相譲意盡千秋莽自哀¶
藥餌漸扶雙眼在未煩驚䇿素車來¶
　　職方張子畏募兵還詩問予病奉答兼識鄙感¶
使者初停擁傳驅病夫長罷府中趨天髙羽檄歸何晚¶
露𣺌金莖渴未蘇南國戰驕齊擊技東方饑譲漢侏儒¶
<pb:KR4e0201_WYG_034-13a>¶
孤吟更愛題詩訪强起猶驚䇿杖扶¶
　　懐于鱗¶
燕京嵗晩競鳴珂郢雪春來幾和歌尚有乾坤容汝在¶
空留日月向人過雲横大麓低平野天坼飛流堕濁河¶
滿目黄金饒漢吏千秋屈宋自堪多¶
　　懐子與¶
秋風鼓棹大河濱醉裏悲歌若有神豈為聲名容跋扈¶
漸留心事向沈淪霜明顧渚梅花發潮滿施溪月色新¶
<pb:KR4e0201_WYG_034-13b>¶
處處風光堪自媚即論誰是眼中人¶
　　懐公實¶
漢關歌似伯鸞稀五嶺霜天獨振衣題竹醉憑籃轝去¶
斵苓晴荷短鑱歸人間大藥無今古海上黄金有是非¶
為問别來何所道知他戰勝久能肥¶
　　旅思¶
閶闔門前塵滿空不堪烟樹落江東髙秋夢斷金莖露¶
永夜愁聞玉杵風萬里沙頭誰釣艇幾人天際共歸鴻¶
<pb:KR4e0201_WYG_034-14a>¶
書空咄咄悲殷浩蠻語鈎輈效郝隆¶
　　雨中¶
門前泥深没馬腓主人懶病長掩扉屯雲逺岫暗歸眼¶
帶雨西風欺薄衣牆栁依依嬌弄色庭華灧灧怯餘暉¶
離騷置手不能讀腸斷江南知是非¶
　　懐子相¶
淮海風烟阻釣緡關河氷雪滯征輪髙齋病起探新厯¶
屈指春來有故人海内望塵元未少道傍聴曲竟誰真¶
<pb:KR4e0201_WYG_034-14b>¶
十年何地同心語莫遣浮沈負此身¶
　　懐順甫¶
嵗晏蕭條病髮疎春風回首歎離居曽煩倒屣迎王粲¶
敢有微名比魏舒縱酒誰同燕市筑尋源或伴武陵漁¶
重來抱玉無多恨嶽色千秋起著書¶
　　懐伯承¶
翩翩佳句滿詞林别恨龍池芳草深萬里風波垂失所¶
十年岐路畏論心題詩曉破天門色把釣春生雷澤隂¶
<pb:KR4e0201_WYG_034-15a>¶
莫以時名相問訊朅來金馬漸浮沈¶
　　嵗暮答吴明卿¶
喧喧車騎滿長安落落吾儕握手難嵗暮風光容汝共¶
天涯心事仗誰㸔鴻邊雪淨西山曉馬首雲生北海寒¶
自是陽春無和者朱絃莫易向人彈¶
　　過明卿分韻歸字¶
獵獵西風吹客衣空庭繫馬待斜暉久拚髙興縁君發¶
無那清尊與病違海内聲名雙睥睨郢中歌調一飜飛¶
<pb:KR4e0201_WYG_034-15b>¶
何湏稚子投軍轄屈指交游未忍歸¶
　　贈鄭老還趙¶
握手悲歌薦濁醪别離人世幾吾曹行邊落日滹沱壯¶
醉裏談天碣石髙千乗風雲仍白璧百年湖海自綈袍¶
茂陵詞賦空相待枚叔王門可重勞¶
　　春日試筆¶
今年正月晴明甚嬝嬝青門楊柳枝逗遛殘雪已無頼¶
偃蹇和烟故不遲莫遣春光欺旅病儘容風物媚吾詩¶
<pb:KR4e0201_WYG_034-16a>¶
陌頭何限芳菲意馬首論心知是誰¶
　　明卿子相夜過¶
折簡憑過散寂寥漢宮華月綺春宵青雲坐向論心失¶
白雪歌容攘臂驕五子中原天未厭千秋吾道日相要¶
城鐘漸送棲烏起冠葢長安總自饒¶
　　喜許殿卿至¶
初聞五馬倦行春辭趙游燕逐酒人白璧邯鄲空偃蹇¶
黄金碣石自嶙峋風塵治郡功名薄海嶽論交意氣新¶
<pb:KR4e0201_WYG_034-16b>¶
一為李生懸榻後放歌須汝破吾顰¶
　　答于鱗¶
伏枕悲吟夜未闌使君書到問加餐青春偃蹇新豐色¶
紫氣憑陵大陸寒自守扶風經術進數逢句踐酒人㸔¶
拂衣躍馬男兒事回首乾坤去住難¶
　　送劉庫部使雲中取道還楚省侍¶
海内聲名㑹自難俄聞擁傳出長安軺車易水悲歌發¶
匕首劉生意氣㸔代馬春驕青草色楚天晴望白雲寒¶
<pb:KR4e0201_WYG_034-17a>¶
只今前箸明光少莫向僊源問淼漫¶
　　贈張翁¶
　　　翁少嘗師事吕先生子都諫君思靜遷蜀參政¶
　　　歸壽¶
清朝詞客幾簮裾令子承恩在石渠中嵗㸔傳劉氏業¶
少年親受伏生書雲凝太華蓮花發露擢髙盤御掌舒¶
但使秦天能戯綵無勞蜀道重迴車¶
　　送張孝豐¶
<pb:KR4e0201_WYG_034-17b>¶
臨岐握手意如何燕市尊前惜易過别後故人明月共¶
相遺茂宰白雲多江城早熱來菰米卧閣春深繡薜蘿¶
聞道此中堪嘯咏不妨源外有兵戈¶
　　送朱象𤣥之南司成二首¶
漢宫晨散履聲遲江左文章太學師御氣逈分龍虎宅¶
僊䑓髙憶鳳皇池春雲列第烏衣滿夜雨諸生絳帳窺¶
同舍總驚匡鼎至説詩猶自解人頥¶
　　其二¶
<pb:KR4e0201_WYG_034-18a>¶
聞君獨厭承明廬起草誰堪自石渠髙坐舊㸔驚五鹿¶
講堂新復兆三魚牎前散帙鍾山色署裏含香漢客裾¶
應是兩都増氣象班揚詞賦幾人如¶
　　明卿子相過飲談數有感¶
不惜顔酡醉玉壺狂來擊缶競烏烏巴歈和雪心難下¶
碣石談天思轉孤入夜星辰元不没異時河嶽逓相扶¶
西京七貴俱堪數肯向唐生問有無¶
　　哭舍姪汝欽儀部¶
<pb:KR4e0201_WYG_034-18b>¶
骯髒衣冠遲日月頡頏京邑走風烟曼容汝官五百石¶
武子吾家三十年郷地祇憂戎馬在使星猶傍女牛懸¶
如何握手成今古岐路人間倍可憐¶
　　有感¶
伏枕風塵懶未除側身天地氣難舒兵戈漸緩莵裘計¶
将帥空傳馬服書孤憤長年思五嶽獨醒何日問三閭¶
冥冥鴻鵠搶榆少飽翼摶空恣所如¶
　　病起偶成¶
<pb:KR4e0201_WYG_034-19a>¶
野夫躭病春慵起日日髙眠病不愁頗怪風光頻見役¶
即慚詩句未全酬穿花蛺蝶輸生事入荇鯈魚足壮游¶
白石青精吾自取不知何地有丹丘¶
　　贈王元肅參軍¶
陸沈金馬愛微官何事東方有客難老去形骸仍土木¶
向來趨走自衣冠名流北海開尊集爽氣西山拄笏㸔¶
戚里朱絃誰見問還将白雪向君彈¶
　　其二¶
<pb:KR4e0201_WYG_034-19b>¶
水邊新築類禪居塵尾𤣥言頗湛如相示右軍修禊帖¶
未成中散絶交書馬曹了不關公事狗監何煩薦子虚¶
便欲圗君丘壑裏故園烽火更躊躇¶
　　故憲僉彭公嘗蒞秋省迺孫端朝更踐其地賦此¶
　　紀之¶
署裏曽傳玉樹髙一麾湖海倦旌旄朅來華族稱鳩氏¶
爭道名家有鳳毛北斗春雲聴舊履白雲秋色滿僊曹¶
亦知元凱多卿裔為擬新詞比佩刀¶
<pb:KR4e0201_WYG_034-20a>¶
　　送金允孚之河南藩幕¶
彈劒西游亦壮哉幕中虚左待君來紫薇開省前朝事¶
白首夷門異日才隘地河流京索擁接天秋色具茨迴¶
更知多為髯參喜騎馬時登古吹䑓¶
　　寄熊守元乗¶
向來尊俎失談兵保障論功有重輕别詔相遺横海節¶
何人不畏伏波名神鉦浪挾鯨鯢徙飛檄霜驅虎豹驚¶
檇李欲酬鳴越甲蒼梧今問獲嘉城¶
<pb:KR4e0201_WYG_034-20b>¶
　　答陸汝陳¶
朝來請急壚頭眠安得尺書置我前中原未遮鴻鴈道¶
滄海故發龍蛇顛可憐國事寄肉食欲飲山人微酒錢¶
躍馬乗風去何限胡為盜賊俱殘年¶
　　寄袁魯望¶
異時樽酒足平生白眼俱誇無世情自别風塵河朔飲¶
誰歌雨雪薊門行論心客路空車馬屈指流年過甲兵¶
賦就河東應有達憐余早晚厭承明¶
<pb:KR4e0201_WYG_034-21a>¶
　　王新甫參議由南粤入賀餞别張氏園有作¶
朅來萬里蒼梧使桂蠧明珠總未齎北極宵衣金鑑展¶
西園秋讌玉繩低相悲嵗月淹詞賦一别乾坤入鼓鼙¶
循吏故應君獨擅野夫名姓豈堪齊¶
　　汝成由越臬入賀還治過訪乃兄雲鵠府丞¶
又驚飛傳出長安把酒毋歌行路難竹馬正趨羣稚約¶
襜帷特徹萬人㸔乍盤鵰鶚天風峻欲偃鯨鯢海色寒¶
難弟倘過京兆界賢兄已許惠文冠¶
<pb:KR4e0201_WYG_034-21b>¶
　　秋思¶
旅病經時思轉慵篝燈伏枕亂愁攻天涯嵗月終衰鳳¶
海内文章有似龍結客千秋誰竟許尋僊五嶽定難逢¶
唯餘尺寸蓴鱸地遥夜寒雲擁戰烽¶
　　送吴比部崧使淮揚¶
王子節迴桐栢雨徐生帆揭廣陵濤即論使事無千古¶
念汝詩名失二豪天入斗牛雄劒動地懸戎馬尺書勞¶
臨岐意氣為予飲貰酒新豐宫錦袍¶
<pb:KR4e0201_WYG_034-22a>¶
　　七夕張園遇雨與子相明卿肖甫徳甫各賦¶
七月七日雷雨惡穿蘿坼磴沾人衣即妨河鼔淼難渡¶
欲挽僊槎髙未歸海内風塵余轉拙人間岐路㑹仍稀¶
歌長酒醒不知曙驟有空林烏鵲飛¶
　　寄張通政¶
十年髙枕寄松蘿天地風塵緩頰過吴下青山雙屐滿¶
霅中明月片帆多清秋殺氣迴長嘯遲暮生涯起浩歌¶
一自挂冠神武後薊門霜色有銅駝¶
<pb:KR4e0201_WYG_034-22b>¶
　　送張侍御按應天¶
舊識埋輪都下亭新㸔直指破青冥金陵亦是先皇地¶
玉節仍分漢使星朱桁路從飛馭闢白門人為避驄停¶
憑髙倘有張衡思兩賦應傳薊北聴¶
　　冬夜同莫膳部張户曹蔡衡州謝山人過吴比部¶
　　分韻得重字¶
髙城積雪禁烟重駐馬勞君設夜供江左文章爭唾玉¶
座中談笑盡雕龍同心競結逢時帶如意長驕醉後鋒¶
<pb:KR4e0201_WYG_034-23a>¶
最是興來那可敗五更愁聴未央鐘¶
　　立春日詩呈王新甫先是新甫夢與予分韻得香¶
　　字¶
帝城佳氣近青陽臘月流澌出建章邸第樓䑓爭動色¶
掖垣花樹暗迴香妖姬自冩青繒幟公子親除擊鞠場¶
欲向陽春聴一曲故将幽夢屬僊郎¶
　　妻叔李六丈下第秋時始歸賦此為别因悵然也¶
髙城落木奏寒砧醉後殷勤離思深不去非關上林樹¶
<pb:KR4e0201_WYG_034-23b>¶
将歸實有廣陵琴霜秋塞外兵戈色嵗暮天涯兒女心¶
便欲聨飛時振羽因躭薄禄未投簮¶
　　答寄王提學新甫¶
褰帷花滿鬰林枝尺素春題鴈到遲山逼璇霄誇獨秀¶
(山/名)江涵璧月號相思(江/名)夷荒槃木唐䝉頌日暮蒼梧虞¶
帝祠比邑諸生多駿發祇應聨袂讀君辭¶
　　除夕示弟¶
寒燈煜煜不忍眠吾與汝曹俱長年汝當勤苦去宿態¶
<pb:KR4e0201_WYG_034-24a>¶
吾尚淹留虚奉錢過眼白駒愁未挽離人黄鵠夢相牽¶
何時得見飜飛後上苑椒花取次傳¶
　　初夏長日睡起¶
卯酒初消午睡勻悮他期㑹任教嗔偶縁隙日偷無事¶
己笑頻年擲此身霽雨黄鸝偏睍睆條風紅葉太精神¶
欲将春色閒商略春去衡門有隔旬¶
　　同省中諸君過徐丈¶
詞客真同河朔游主人偏解孟公留髙城雨過凉生席¶
<pb:KR4e0201_WYG_034-24b>¶
殘夜花明月滿樓紫玉行杯彈出塞紅牙催拍按伊州¶
更憐少日閶門侣菱葉芙蓉湖上舟¶
　　送顧水部監荆州税¶
僊郎使節出燕䑓直向荆門萬里開賈舶春随巴雪下¶
塞鴻秋共嶽雲迴南州竹箭人稱美少府金錢日更催¶
便酌貪泉知不變期君還有濟川才¶
　　祈雪齋居次峻伯寅長韻¶
畫省森沈坐掩門齋心應自逺塵氛僊郎曲調裁春雪¶
<pb:KR4e0201_WYG_034-25a>¶
武帝祠壇禮白雲天濶苑鐘空外度夜寒宫漏夢中分¶
栢梁何限豐年頌今日瓊瑶祇報君¶
　　孟冬晦日夜夢得句云天寒北極仍充使日落黄¶
　　河未穏流及後二語醒不復全記因足成之¶
馬箠頻年客帝州茂陵心折問刀頭天寒北極仍充使¶
日落黄河未穏流笛裏龍吟金井夜砧前寒度玉關秋¶
深閨幾恨青娥月燕頷西來已拜侯¶
　¶
<pb:KR4e0201_WYG_034-25b>¶
　¶
　¶
　¶
　¶
　¶
　¶
　¶
　弇州四部稿巻三十四¶
