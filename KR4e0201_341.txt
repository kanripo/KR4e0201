# -*- mode: mandoku-view; -*-
#+TITLE: 弇州四部稿
#+DATE: 2015-08-25 00:25:35.813369
#+PROPERTY: ID KR4e0201
#+PROPERTY: BASEEDITION WYG    
#+PROPERTY: JUAN 續稿卷一百六十七
<pb:KR4e0201_WYG_341-1a>¶
欽定四庫全書¶
　弇州續稿巻一百六十七¶
　　　　　　　　　　　　明　王世貞　撰¶
文部¶
　墨刻䟦¶
　　張長史千文石刻¶
右千文乃葛邲丞相家藏物即禙紙亦宋户口册其為¶
宋搨無疑獨以歸之懐素非也旭肥素瘦又云肥勁難¶
<pb:KR4e0201_WYG_341-1b>¶
瘦勁易云公定論久矣此帖雄偉神駿種種驚人乃不¶
作牛鬼蛇神態昔人所稱沈右衛肉飛仙非長史誰能¶
當之特為鑒定而題其後¶
　　又¶
始余騐其書蹟肥不類懐素定以為張伯高而又疑其¶
鋒勢小緩而肉勝謂伯高不至此後覽董逌廣川書䟦¶
有高閒千文而云閒書不多存於世其學出張顚又云¶
閒知隨歩置履於旭之境意者此為高門帖乎寧使此¶
<pb:KR4e0201_WYG_341-2a>¶
帖減價母寧使老顚受誣於地下也識以俟考¶
　　唐𨽻夫子廟記¶
夫子廟碑為渝州刺史李邕撰宋州刺史張庭珪書邕¶
語亦似知尊夫子者第任書可耳不當遂任文也庭珪¶
官至太子詹事著直聲家藏二王墨蹟甚夥書小史謂¶
邕所撰碑碣必請庭珪書此亦其證也第所謂古木崩¶
沙閒花暎竹者尚未得盡其致耳¶
　　唐僧懐惲實際碑¶
<pb:KR4e0201_WYG_341-2b>¶
右隆闡法師碑僧懐惲撰及書頗亦能為其家言筆法¶
尤圓媺有聖教遺意後稱天寳二年至明年則改年為¶
載矣趙明誠金石録極詳備而遺此似不可曉¶
　　顏帖¶
晩又得文忠與李大夫二帖澄師一帖祭伯父一帖附¶
裝坐位帖後澄師帖極偉勁而小過於拙有篆籀意李¶
大夫祭伯父風骨遒逸神采驚人與坐位結法正同據¶
題當有祭姪季明文而今失之令人悵然米顛謂顏行¶
<pb:KR4e0201_WYG_341-3a>¶
書尚可教其任誕乃爾然亦不為無意也¶
　　又顏帖¶
書家鐡手腕當推顏魯公第一如前數帖皆稿草不經¶
意而天真爛然徃徃有歩武山隂意至於文則愈竄改¶
而愈不快人有不勝其絮與㳫拖者何也魯公在唐舉¶
制科又中文詞清麗科此尤不可曉¶
　　題顏魯公汝越帖¶
右顏魯公送劉太冲叙石刻其文不能盡全攷米元章¶
<pb:KR4e0201_WYG_341-3b>¶
書史謂此叙真蹟在王欽臣家後有欽臣名印因與唐¶
坰兩出書各誤收巻去坰剪去將才不偶命而德其無¶
鄰又云碧箋宜墨神采豔發龍蛇飛動覩之驚人今此¶
才不偶命十字全似模刻在唐氏前而缺叙首語却不¶
可曉其行筆與乞鹿脯帖祭濠州泉(闕/)二文同而結體¶
稍弱元章所謂神采煥發則有之龍蛇飛動未之覩也¶
豈刻手有工拙故耶¶
　　金天王廟題名¶
<pb:KR4e0201_WYG_341-4a>¶
顏魯公金天王廟題名極遒偉而三戈法不無可恨後¶
題行筆尤老勁有逸趣所云奉命來此事期未竟止縁¶
忠勤無有旋意未又作二語人心無路見時事只天知¶
葢可悲矣當是又二十年使李希烈而重題者也公一¶
厄李輔國再厄元載三厄盧杞其初題名自蒲下遷饒¶
實用載故至使希烈而死矣公之祻固杞為之其獲死¶
義亦杞成之也覽畢三歎¶
　　題家廟碑贈顏判¶
<pb:KR4e0201_WYG_341-4b>¶
余嘗評顏魯公家廟碑以為今𨽻中之有玉筯體者風¶
華骨格莊宻挺秀真書家至寳而其文比之生平所結¶
撰尤自詳雅以語顏氏之後人則又其家至寳也今年¶
冬吾州别駕小山君以家乘來乞序始知為公之裔孫¶
播於茶陵者因舉以歸之君清白有循吏聲異時所樹¶
立當不媿此八尺碑毋徒曰書家一箕裘而已也¶
　　集顏書黙菴記¶
趙宣撫此文頗清雅可讀集顏書亦在仁惲二懐之間¶
<pb:KR4e0201_WYG_341-5a>¶
覽之則樊川之勝與方外之適俱可想也¶
　　後周祖廟碑¶
後周太祖廟碑葢宇文氏也其文與書亦出趙寧張仁¶
愿書行筆殊草草意小勝耳丹石之不能謹嚴始自李¶
太和濫觴於仁愿至二米極矣故志之¶
　　華嶽昭應碑¶
右碑序頌華隂主簿盛㢞為故相許國蘇文憲公頲祈¶
雨獲澍而作者也侍御史劉升書按趙明誠金石録於¶
<pb:KR4e0201_WYG_341-5b>¶
唐碑搜訪殆徧而獨遺此升書亦僅一見於他碑而已¶
書法八分頗遒美可仲季惟則升卿而乏漢意聊為録¶
之¶
　　𤣥元宫碑¶
此碑建於天寳元年而闕碑額攷其辭當在盩厔為𤣥¶
元宫玉真長公主實主之公主睿宗最㓜女也碑序為¶
倉部郎中戴璇頌為户部郎中劉同昇撰末云開府儀¶
同三司尚書右僕射曽孫戴伋書則建碑年號葢追成¶
<pb:KR4e0201_WYG_341-6a>¶
頌序之日而稱者也伋官至僕射而世系年表列傳俱¶
無之趙明誠金石録亦失不收俱不可曉者書法八分¶
頗穠豔第以肉勝葢兼開元徐史之法而加損益者也¶
　　少林寺戒壇銘¶
少林戒壇銘開元三年為學生張傑書當是時傑應尚¶
少且不以書名而筆法老成乃爾又時未盡習帝書故¶
猶有瘦勁意¶
　　李陽冰書三墳碑¶
<pb:KR4e0201_WYG_341-6b>¶
按此碑為李曜卿兄弟三墓其人皆有文學早仕宦而¶
不壽以殁最少弟季卿撰表而宗人陽冰以玉筯刻之¶
也其石猶故物故無傳改之譌舒元輿所謂䖝蝕鳥歩¶
鐡石隔壁龍蛇駭觧鱗甲活動庶幾於此見其一斑¶
　　易州鐡像碑頌帖¶
右易州鐡像碑頌開元廿七年崇文館校書郎王端撰¶
行易州録事蘇靈芝書端此文多頌故太守盧暉德政¶
詞猥㫖𤨏不復可觧靈芝此書遒勁有逸氣然令景龍¶
<pb:KR4e0201_WYG_341-7a>¶
間虛和之度掃地矣宣和譜謂其有成就頓放當與徐¶
浩雁行戈脚復類世南夫季海誠有之以擬二王永興¶
吾未之敢信也譜又謂靈芝嘗為易州刺史郭明肅書¶
侯臺記宋時墮金中金人每以墨本詣摧塲需絹十端¶
始易一本妬者竟碎之今此碑幸尚完而求其所謂十¶
絹之直理不能得一也物完毁貴賤要自有時然亦有¶
不可觧者¶
　　圭峯禪師碑¶
<pb:KR4e0201_WYG_341-7b>¶
圭峯禪師宗宻法門龍象第以多所游講著述一時不¶
能無疑於達磨慧能之宗㫖而裴丞相休獨能知之然¶
至累千言而為之辨則亦贅矣自心而證者為法隨願¶
而起者為行行有殊法則一即四語已盡之是時柳誠¶
懸銘書名天下僅以之篆額而自書文者深欲有效於¶
宻也書法亦清勁瀟洒大得率更筆意裴能知宻為四¶
依十地人其自際當亦不遠而没後為于闐王子顯姓¶
名於背豈猶未能離輪廻耶抑亦所謂隨願而現者也¶
<pb:KR4e0201_WYG_341-8a>¶
記於此俟耆宿質之¶
　　李抱玉碑¶
右鳯翔澤潞行營副元帥凉國武昭公李抱玉碑楊文¶
貞綰撰顏文忠真卿書見趙明誠金石録余得之乃一¶
舊拓本最精好而中缺兩處幾二百許字葢成帖後脫¶
落見殘非石泐也楊公銜稱贈司徒當是文成而卒於¶
位其家乞顏公追書之故耳大厯中名臣無如二公者¶
而一撰文一書丹在凉公誠幸也第公起邉將中興名¶
<pb:KR4e0201_WYG_341-8b>¶
位差肩李郭而能守忠節以顯融終介弟承之又大開¶
方靣勲且公一武弁能力辭王爵辭司空辭左僕射以¶
視僕固懐恩輩不天壤哉然則㣲二公公故不朽也非¶
幸也¶
　　至道御書帖¶
右至道御書法帖凡十一巻六十一條宋太宗晩年筆¶
也太宗以淳化之三年勒晉唐名蹟於棗又二年而書¶
此其歩趣諸名家遂無一筆脫銜高處可逼唐文皇第¶
<pb:KR4e0201_WYG_341-9a>¶
不能超乗而上耳書辭多格言亦類屏風帖每條下一¶
敕字似亦倣文皇故事搨手紙墨皆精媺可寳也¶
　　夢英篆書偏傍字源¶
夢英篆書偏傍字源自謂秦斯雖妙盡方圓而㸃畫簡¶
畧直以墨寳歸之李監而已與郭忠恕能繼其美復録¶
忠恕報書於後第吾子行諸君絶不取英篆以為少師¶
承而忠恕書末所謂何人知之惟英公知之亦大含譏¶
諷何也然英篆筆亦自整勁䟦語正書出信本皇甫君¶
<pb:KR4e0201_WYG_341-9b>¶
碑骨稍露耳聊記而留之¶
　　杪高僧傳序¶
湯休碧雲之句乃文通語也謂之釋氏之文學可乎陶¶
學士文真法門之畵葫蘆者英太師書亦筆塜之盗枯¶
骨者不足辱吾書意也¶
　　夫子廟堂記¶
夫子廟堂記程浩撰而僧夢英追書之浩文是唐人中¶
之㳫拖者英書是柳法中之蹶張者不足存也¶
<pb:KR4e0201_WYG_341-10a>¶
　　郭忠恕三體隂符經¶
右郭忠恕三體隂符經其二大小篆其一𨽻也忠恕篆¶
筆幾與徐鉉埒而尤以工小楷名畵品入妙仕宋為國¶
子主簿用酒狂得罪貶能自卜死日或云仙去不死也¶
隂符最為唐人所重禇河南前後奉敕書至累百巻中¶
亦多精語是老子以下鬼谷以上人作但非黄帝書耳¶
忠恕既謫仙人宜其有㑹屢書之而不足也¶
　　唐憲宗廟碑¶
<pb:KR4e0201_WYG_341-10b>¶
憲宗陵廟葺於開寳六年其撰者為宗正丞趙某書者¶
為待詔張仁愿俱㳫拖不足觀當是時藝祖方經營海¶
内祀典之不遑而首注心於憲宗者葢深有感於帝之¶
威畧與藩鎮之横而趙韓王之說所由進也天下從此¶
定矣¶
　　汾隂壇頌¶
漢武帝封泰山還祀汾隂何所取義而唐𤣥宋真皆因¶
之良可笑也頌文為王文正旦撰亦天書之緒談耳尹¶
<pb:KR4e0201_WYG_341-11a>¶
熈古者書院待詔差有聖教筆而不能免通㣲院體聊¶
為志之¶
　　䟦蘇書醉翁亭記¶
蘇長公此帖乃新鄭公得之徽廢邸者初出時舉朝爭¶
詫賞以為神竒既刻石行吾吳人之稍識臨池者無不¶
以為贋本所以為贋本者其一謂公既為人草書醉翁¶
亭記不宜更及刻石之䟦其一謂公正行真跡石刻傳¶
世者徃徃多卧筆左靡而今獨抝為右勁又其中正書¶
<pb:KR4e0201_WYG_341-11b>¶
絶寒儉不類余初亦為王逸老陸務觀張温甫之好事¶
長夏稍取展翫見其渇筆縱筆拂䇿磔掠之際森然有¶
折釵股屋漏㾗法則又以為公興到書而最後列公種¶
種行草擬之則又不類却是墨池一段大疑獄其䟦尾¶
趙吳興宋昌裔沈啟南吳原博遂無一真聞入石時文¶
壽承作此伎倆新鄭原本無是也要當盡割去之乃可¶
備一家耳¶
　　東坡乳母銘¶
<pb:KR4e0201_WYG_341-12a>¶
此刻在黄州近有人於土中得之葢子瞻親書於石者¶
以故比之他書尤淳古遒勁其用墨過豐則顏平原之¶
遺軌也¶
　　海市詩¶
坡公以十月至登禱海神而見海市為詩自幸比於昌¶
黎之祝融余以五六月再行部至登海僅一市而風散¶
之海神豈真具眼耶為之一笑¶
　　坡公雜詩刻¶
<pb:KR4e0201_WYG_341-12b>¶
右坡老書黄州諸作五言古一首七言近體六首詞七¶
首中故有致語而壓韻使事殊令人不快書筆翩翩自¶
肆間出姿態於矩度中尤可愛也公壓嫌字韻云雪似¶
故人人似雪雖可愛有人其詞翰却不遠此語¶
　　喜雨亭表忠觀二刻¶
坡公作喜雨亭記在鳯翔軍事推官年可三十餘作表¶
忠觀碑在知徐州年可四十餘喜雨文雖爽儁而不盡¶
脫書生習書筆故熟而不無㳫拖意若表忠結法謹嚴¶
<pb:KR4e0201_WYG_341-13a>¶
而姿態自足故應以年事作階級耳公此碑顏體大書¶
世所盛行而少有傳其小者尤可貴也¶
　　坡公行草定惠院海棠詩刻¶
坡公好書定惠院海棠歌真蹟留人間凡十數本而此¶
其醉書贈張房元明者於踈縱跌宕間自𦂳宻有態大¶
槩如良馬春原驕嘶自賞故不作欵段騀駊歩也余以¶
壬戌七月望登赤壁歌公前後二賦旋訪定惠遺阯求¶
海棠而不可得覽公此刻不覺悵然或謂公自愛其詩¶
<pb:KR4e0201_WYG_341-13b>¶
或謂公蜀人以海棠蜀種時俱滯齊故屢書之以志感¶
公又嘗有贈妓李宜絶句云東坡居士黄州久何事無¶
言及李宜却似西川杜工部海棠雖好不吟詩其托物¶
寓意或怨或適不可指數也¶
　　南宫父子詞筆¶
前為舊搨江西帥司帖元章壽詞樂章都不成語而筆¶
氣超邁雄逸若有神助元暉諸䟦亦自勁雋非若居平¶
之僅成欹傾而已後三帖稱是内收得逸少初月一帖¶
<pb:KR4e0201_WYG_341-14a>¶
癡事癡語俱竒絶而書尤妙覽之令人痴思亦陡發¶
　　王庭筠先主廟碑¶
涿州有昭烈廟王庭筠撰記及書篆庭筠在金與党趙¶
輩俱負能書名行筆絶類南宫父子正書稍存亷隅雖¶
筋骨不乏而姿態逺遜矣當陽之役不以(闕/)而以民永¶
安之命不以家而以賢自是名語¶
　　又¶
涿郡為昭烈桑梓地故金人亦知立廟以祀而王庭筠¶
<pb:KR4e0201_WYG_341-14b>¶
為之記且書之庭筠作行草得海岳三昧此書乃楷筆¶
襍有張從申柳誠懸風骨而小以米意運之遒逸踈朗¶
亦可貴也¶
　　楊太初書重陽歌¶
觀重陽此詩豈淮南東方而後仙真例不能作雅語耶¶
楊生此書酷倣涪翁僅作邇年沈啟南耳¶
　　嵩嶽廟碑銘¶
右嵩嶽中天王廟碑盧崖州撰有唐季衰薾之風孫崇¶
<pb:KR4e0201_WYG_341-15a>¶
望葢以書待詔者運筆固圓熟毋乃通㣲院體之遺耶¶
　　淮源廟碑¶
淮源廟碑乃漢延熹六年淮陽太守為民祈福而民作¶
者碑已漫漶不可讀元人杜昭守唐州新其祠乃延待¶
制吳炳叅用漢𨽻釋法書舊文於石而刻之余初恠其¶
文詞殊爾雅可讀書法雜有西岳碑體而不能洗開元¶
習見炳䟦始了然䟦書作正行亦得李北海王黄門遺¶
意乃知勝國時臨池不乏人也¶
<pb:KR4e0201_WYG_341-15b>¶
　　華陽十二頌¶
華陽十二頌者故陶貞白先生造頗著良常地肺之勝¶
而大㫖不能出真誥外具見隱居集其後署名紫陽觀¶
主劉行矩等立不知即行矩書否耶此書不能盡展然¶
體方而用圓㣲有張長史郎官壁記意可寳也¶
　　東魏孔子廟碑¶
東魏脩魯孔子廟碑見歐陽公集古録公絶不取其文¶
特以其用筆不俗而字畫多異聊存之今攷之果爾葢¶
<pb:KR4e0201_WYG_341-16a>¶
崔司徙之遺軌而公家蘭臺之濫觴也廟為兖州都刺¶
史李仲璇所脩仲璇其字不著名趙國栢仁人栢仁當¶
為栢仁碑誤按仲璇勲閥名位亦不薄而史不之載豈¶
以其非平棘裔耶廟脩於靜帝徙鄴之五歳時賀六渾¶
日與黑獺勁東西之鹿未歸而司土者能從事於學校¶
可佳也¶
　　蔡有隣章仇𤣥素碑¶
唐淮陽司馬贈東太守章仇𤣥素碑為翰林學士内供¶
<pb:KR4e0201_WYG_341-16b>¶
蔡有隣書法取以時趣不能甚古而於嚴勁中㣲有情¶
似勝韓擇木𤣥素者劍南節度使兼瓊父以子貴恩封¶
其文骫𤨏紀詔辭門閥而已兼瓊利臣齷齪李楊二右¶
相門不足道第天寳七載之碑見於金石録者凡八而¶
有隣書獨有名而獨見遺所不可曉¶
　　集古録䟦¶
右歐陽文忠集古録䟦石刻三巻中有楊博士南仲劉¶
敞原父釋各一通劉復有䟦一通尺牘如之蔡襄君謨¶
<pb:KR4e0201_WYG_341-17a>¶
䟦二通與裴煜如晦尺牘各一通公復自與君謨尺牘¶
一通餘皆公手書䟦公文章妙天下而於考究小不能¶
無憾其持論亦有近迂者居恒謂辨古文竒字全得楊¶
南仲章友直力而又盛推原父博學無所不通原父却¶
謂人好一歐九惜不讀書耳得非以是哉余見公墨蹟¶
凡三所與此結法同而不能如其神采當又全得石工¶
力也目録計亦有刻石而序書出君謨手吾弟當徐訪¶
之¶
<pb:KR4e0201_WYG_341-17b>¶
　　永福寺碑¶
按至元十三年常福生以饒州降授其路總官建此寺¶
至延祐六年而碑始立相去四十三年矣其文與事俱¶
不足道獨趙文敏書為晩年筆其規模李北海遂無一¶
筆失度不止優孟虎賁之似而已也徃事已非那可說¶
想文敏丹石時不能少此感¶
　　御服碑¶
元成宗感異夢致御服於終南之萬壽宫趙叅政世延¶
<pb:KR4e0201_WYG_341-18a>¶
記之集賢孟頫書之集賢此書乃承制又中年以後筆¶
當最妙而出入北海有不勝其婉媚者何也¶
　　龍門建極宫碑¶
為神禹作建極宫而功就於羽流命出於朔主吁可歎¶
也王鶚姚樞皆一時名勝而書與文不副望亦其時為¶
之¶
　　鮮于太常千文¶
伯機此書雄勁飛逸而時時有高閒筆當由洗河朔氣¶
<pb:KR4e0201_WYG_341-18b>¶
未盡耳䟦尾行書亦秀潤而小踈比之吳興尚在雁行¶
　　祝京兆小楷選刻¶
世人徃徃稱京兆行草而不知其楷法之工時出趙吳¶
興上如王文恪志銘精嚴端勁中生氣流動是金石第¶
一手韓孺人志銘陸翁墓碣古雅之趣拂人眉睫㑹道¶
觀記稍不能整栗而天真藹然唐初諸君子帖虛和流¶
媺出虞入禇故是晉宋間物燕歌行高處迫元常下亦¶
不失宋儋欵鶴文絶類大令不當以蹊逕求之袁介隠¶
<pb:KR4e0201_WYG_341-19a>¶
誄翩翩自肆柔不病肉秋風歌老筆崛强踈不病筋味¶
泉賦二十行外𨽻分流溢可與蘭臺道因並觀獨隂符¶
扇書乃行草以有小法故存之此君伎倆勝(闕/)　山神¶
多矣因合成一帙時自披賞安知後人不與晉唐小楷¶
並傳耶¶
　　題羅生書醫無閭碑後¶
萬厯甲戌征北前將軍今寧遠伯李公成梁能勝敵而¶
欲侈其功㑹今太宰梁公夢龍以少司馬奉命犒師勒¶
<pb:KR4e0201_WYG_341-19b>¶
績於醫無閭山而歙士羅文瑞書之梁公奉繩墨從孟¶
堅故其辭稍嚴㓗而不夸逸羅結法自清臣誠懸是以¶
遒莊而不骫骳說者猶謂此功小勝耳不能當北單于¶
左校所俘獲亦不能什之一然萬厯之天下治於和熹¶
時明師應而漢黷醫無閭邇而狼居胥遥應則壯邇則¶
無勤又李將軍崛起戎伍中果勢壯徃以百戰取徹侯¶
印甚賢於竇車騎也噫銘亡論已羅生亦幸哉其名與¶
其書兹山同不泐也夫¶
<pb:KR4e0201_WYG_341-20a>¶
　　定武蘭亭後¶
余所見定武蘭亭前後亡慮數本而致佳者五其一在¶
潘方伯允端所後有趙松雪十五䟦而實非獨孤長老¶
本葢時有吳氏子見獨孤本而乞松雪書之者最後一¶
䟦可騐其二在余所為松雪執友陳直齋物葢松雪從¶
人乞直齋藏本不得而陳氏之後人用以併裝於尾者¶
其三在家弟所亦有元人題䟦其四乃賈秋壑為制置¶
使時得之前輩劉菊莊秘監者不知在百二十巻中作¶
<pb:KR4e0201_WYG_341-20b>¶
何甲乙紙墨差更明潤聞今在項元汴所其五當為今¶
詹博士東圖所藏後獨無舊題識又苦裝潢人去其石¶
龜跡然第六行之稍闊與它針眼丁形蟹爪之類則了¶
了可辨識者以為五字損本無疑也雖然東圖精公法¶
故當得其連城夜光於楚工眼表必待此而後辨亦淺¶
矣¶
　　寳晉齋帖¶
寳晉齋帖者宋禮部員外郎南宫米芾元章手摹二王¶
<pb:KR4e0201_WYG_341-21a>¶
以下真蹟入石者也凡閣帖所載俱置之元章自得右¶
軍破羌諸帖與顧虎頭畵維摩天女故名其齋曰寳晉¶
云人皆謂元章特妙臨摹又工作古書畵色以真贋本¶
併示人人徃徃不能辨此帖雖古意藹然而不能脫米¶
家腕法譬之康崑崙琵琶寧堪段師再聽余此疑不可¶
觧覽東觀餘論謂此公好觀古帖而議論濶踈好摹古¶
帖而㸃畫失真然則前輩固已言之彼好事人語何可¶
盡信也¶
<pb:KR4e0201_WYG_341-21b>¶
　　宋搨鼎帖¶
右鼎州帖二十二巻今所存者僅七巻耳而中有顏太¶
師清臣楊少師虛白徐吏部季海行草多諸帖所無者¶
舊裝極草草於紙背皆作綘帖字余以其摹搨不甚類¶
意疑之而不能辨頼後䟦尾尚存葢刻石在紹興之廿¶
一年江左偏王戰爭尚未息而發遣張斛通判趙子濬¶
乃暇結此翰墨縁甚可念也編次者武陵丞趙銍與子¶
濬當俱皇族攷之陳繹曽公鼎帖石硬刻手不精雖博¶
<pb:KR4e0201_WYG_341-22a>¶
而乏古意信然哉鼎州今常德郡其遺跡僅有孔明張¶
旭兩墨池而鴻都之石遂蕩然無復存者無由一窺全¶
文為之浩歎¶
　　王子裕先生墨刻五䟦¶
賦中有蘇長公前後赤壁余嘗謂如文中之有漆園書¶
中之有飛白畵中之有董巨要不可用湘纍蜀贅招摭¶
詰曲例之今王子裕先生乃能縱筆以飛白寫其辭遒¶
逸勁迅神采飛動真可謂兩合矣余家藏陳道復書赤¶
<pb:KR4e0201_WYG_341-22b>¶
壁後賦其堅偉庶幾並駕然飛而不白終當讓先生一¶
頭地也¶
王先生登武林晴暉樓歌起頷兩韻全是青蓮家法中¶
頗出入唐人然雄逸爽勁誦之如食哀家梨快不可言¶
若行草則多渇筆神采飛動令人思顛旭醉素先生之¶
子汝明搨石齋中以寓羮墻之思僕謂曷不龕之樓壁¶
與西湖對當兩高雲起雷電轟掣時方知此歌與此書¶
之妙¶
<pb:KR4e0201_WYG_341-23a>¶
王子裕先生手書玉芝翁歌其八法絶得坡仙三昧若¶
吳原博先生為之風骨雖有餘神觀似不足先生故當¶
品先生下也詩歌婉潤飄逸寘之坡集中唯烟江疉嶂¶
贈畵御容師二歌可具賓主餘俱避舍嗚呼先生徃矣¶
所謂仙而謫者非耶¶
子裕先生手書若波羅宻多心經人以為得眉山卧筆¶
非也正自徐浩侍郎八法中來余嘗見侍郎書此經僅¶
錢許大丰容態澤全與此相類汝明刻石置之孫蘿菴¶
<pb:KR4e0201_WYG_341-23b>¶
中使觀自在以天眼見之當相印可矣¶
右軍専用宣城諸葛兎毫其書蘭亭則以鼠鬚為之各¶
適其合也近來陳白沙先生縳茅草作筆故白而不飛¶
遒而不能逸王仲山先生多作擘窠及飛白狂草宜其¶
有取於赤城椶筆也若歌中縱評鍾王以下書法則超¶
然出於毛頴楮先生表矣¶
　¶
　弇州續稿巻一百六十七¶
