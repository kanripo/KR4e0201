# -*- mode: mandoku-view; -*-
#+TITLE: 弇州四部稿
#+DATE: 2015-08-25 00:25:28.041799
#+PROPERTY: ID KR4e0201
#+PROPERTY: BASEEDITION WYG    
#+PROPERTY: JUAN 卷四十九
<pb:KR4e0201_WYG_049-1a>¶
欽定四庫全書¶
弇州四部稿卷四十九¶
　　　　　　　　　　　　明　王世貞　撰¶
詩部¶
　七言絶句一百一十五首¶
　　蓬萊閣後六絶¶
東望鼉磯揷漢髙坐來峯嶼小秋毫不知雲霧連波長¶
漫道任公已釣鰲¶
<pb:KR4e0201_WYG_049-1b>¶
　　其二¶
髙城鐘鼓喚蒼茫海若鎔波浴太陽綺色中天徐散盡¶
空青一㸃是扶桑¶
　　其三¶
初月弓彎碧海秋亂峯如鏃礙雲流鮫人只訝秦皇至¶
使者還疑肅慎留¶
　　其四¶
不盡滄波返照紅千尋霞錦蹙囘風中流忽迸真珠起¶
<pb:KR4e0201_WYG_049-2a>¶
知是垂天飲白虹¶
　　其五¶
漢兵飛度下朝鮮十萬旌旗鴨緑懸烽戍祗今寒月色¶
可聞楊僕將樓船¶
　　其六¶
杖底秋風憶舊㳺題詩應在閣東頭長令風雨千山合¶
不逐星辰五夜收¶
　　寄致仕尚書山隂何公¶
<pb:KR4e0201_WYG_049-2b>¶
嵇山别墅倚雲開新放尚書天上囘客至不妨碁局賭¶
主恩還乞鑑湖來¶
　　戲為登州歌四章¶
空令小婦怨遼陽只隔風煙一水長不道天河纔咫尺¶
雙星夜夜永相望¶
　　其二¶
十三嬌小學搊筝搊得筝如鸞鳳鳴却問秦王何處去¶
不教童女訪蓬瀛¶
<pb:KR4e0201_WYG_049-3a>¶
　　其三¶
約伴燒香海廟行就中商婦獨含情由來海市惟看影¶
恰似狂夫枉得名¶
　　其四¶
彈子渦畔水争流小石星星滑似油不惜紅裙裹將去¶
與郎花下鬭藏鈎¶
　　單家橋贈楊栁¶
十五年前楊栁條輕隂緑遍單家橋而今髠盡如僧老¶
<pb:KR4e0201_WYG_049-3b>¶
却恠行人鬢早彫¶
　　代楊栁荅¶
秋來憔悴不關情客鬢霜華枉見輕一夜東風對吹却¶
請看何處緑還生¶
　　夜發盧溝有感¶
鷄鳴只傍五更長瘦馬陵兢影自傷一様盧溝橋上月¶
不知南去便如霜¶
　　客談庚戍事¶
<pb:KR4e0201_WYG_049-4a>¶
紅顔宛轉馬蹄間玉筯雙垂别漢關無限春風抛塞北¶
不教青塚徧隂山¶
　　晚春¶
漠漠殘花獨閉門斜陽偏惹淚珠㾗閨人莫怨秋宵永¶
春日何曽不斷魂¶
　　聞王明輔將游趙¶
卧病聞君鄴下行披衣推枕不勝情漳河只作西來水¶
慷慨何人變羽聲¶
<pb:KR4e0201_WYG_049-4b>¶
　　其二¶
梁王詞客有鄒枚苑雪千金一宴開何似蘭臺新賦就¶
碧天無際大風來(謂謝鄭/)¶
　　荅李于鱗¶
鵲湖春雨暗青山流水桃花相對閒共道閉門無外事¶
不知清淚落人間¶
　　贈吏部張大夫助甫¶
紅羅綷䌨不勝春昨夜承恩雨露新行過桂宫休却扇¶
<pb:KR4e0201_WYG_049-5a>¶
怕教愁殺尹夫人¶
　　其二¶
使者僊槎切太虛長憐鮫室有人居自將清淚酬知已¶
不為君王十二車¶
　　秋思¶
庭梧一葉鴈初飛無那金河信轉稀夜夜銀燈機裏盡¶
狂夫猶着去時衣¶
　　苦熱¶
<pb:KR4e0201_WYG_049-5b>¶
今年毒熱不可過中夜狂走無時閒即防蒸波徙漢浦¶
未有寒熖燒燕山¶
　　其二¶
北牎低庳不足眠河朔逃暑亦虛傳酒徒零落今已盡¶
即使相過無酒錢¶
　　其三¶
故知書齋如斗大青蠅白鳥仍相叅便論齮嘬不足惱¶
徑欲㸃汚令人堪¶
<pb:KR4e0201_WYG_049-6a>¶
　　其四¶
交河層氷九千丈隂山積雪一萬年只今大地多暍死¶
汝休枉妬天公權¶
　　其五¶
青山一線接天門天坼銀河日夜奔千疊火雲低不度¶
野夫今夜夢崐崙¶
　　其六¶
欲隂不隂雲脚㣲安得横吹海水飛共道驕龍㑹行雨¶
<pb:KR4e0201_WYG_049-6b>¶
看他身向熱沙歸¶
　　其七¶
石家門前金欲流石家别館如深秋度盡清涼臺上月¶
玉人歌舞不教收¶
　　贈張二茂才(助甫弟/)¶
度門髙枕避京塵驚見秋風玉樹新最愛謝家池草句¶
不知君是夢中人¶
　　荅徐汝厚恵桑落酒¶
<pb:KR4e0201_WYG_049-7a>¶
㡬年罷郡無從事今日逄君有索郎爛醉髙眠秋色裏¶
不知清夜傍誰長¶
　　漫興八首¶
海内猶傳何李詩三吴少年多廋辭莫將新調欺前輩¶
𢎞治中天白日垂¶
　　其二¶
冥搜碧海珊瑚老細琢青春玉葉過只自人間無白雪¶
不知天上有黄河¶
<pb:KR4e0201_WYG_049-7b>¶
　　其三¶
古人已往俱吞聲眼底辭人縱復横何處衣冠無大歴¶
即論臺閣勝西京¶
　　其四¶
北地鹵莽不足傳濟南拮据殊可憐女曹輕薄莫相笑¶
囘首西京落日懸¶
　　其五¶
世人魄奪宗生竒武昌自誇節制師解道孫吴祗水上¶
<pb:KR4e0201_WYG_049-8a>¶
不愁難揷漢旌旗¶
　　其六¶
少年書不破萬卷往往開口論千秋終南二華未挂眼¶
枉殺崑崙天盡頭¶
　　其七¶
野夫興就不復刪大海迴風生紫瀾欲問濟南竒絶處¶
蛾眉天半雪中看¶
　　其八¶
<pb:KR4e0201_WYG_049-8b>¶
十年名挂齒牙間驅使風雲太不閒此日冥心還造化¶
他時只好施青山¶
　　荅史秀才臣紀見寄¶
一掬陵陽淚未乾投將明月畏途看還應捨放荆溪上¶
夜夜青天北斗寒¶
　　訪邵子弁是日以友人王太史聘入京不遇¶
蕭蕭寒雨叩柴關匹馬衝泥去不還倘遇故人留禁直¶
莫將詩句乞青山¶
<pb:KR4e0201_WYG_049-9a>¶
　　為馮生走筆贈别楊都督二絶¶
早聞楊僕領樓船十萬旌旗曉色鮮南粤東夷俱授首¶
斗來金印出甘泉¶
　　其二¶
大江春祖甲光寒匣裏吴鈎醉裏彈幕下三千文武士¶
可無書記禮馮讙¶
　　走筆呈王使君¶
開府樓船十萬師旌旗搖曳海天移風清月墮蓮香夜¶
<pb:KR4e0201_WYG_049-9b>¶
唯有漁舟一葉知¶
　　其二¶
飽飯松風任意眠晚涼移枕聽新蟬江州鹵簿時時過¶
懶向人間乞酒錢¶
　　題李于鱗贈子與守汝南序後¶
風雨千林劒色分中原吾黨漸離羣莫言天上無推轂¶
總向青山領白雲¶
　　其二¶
<pb:KR4e0201_WYG_049-10a>¶
曽將僊籍問三山次第安期與大還惟有吴郎渾未得¶
至今蹤跡在人間¶
　　贈長興鍾生¶
千金欲盡一身輕緩頬浮雲共此生醉裏論交醒後失¶
不妨秋色卧菰城¶
　　顧尚書有示山僧偈曰着意尋空未是空僧強余¶
　　和韻仍更為一轉語問僧不了吾義吾偈固空了¶
　　吾義吾偈又不空乎僧無語¶
<pb:KR4e0201_WYG_049-10b>¶
着意尋空空未得若論空外本無空從教了却真空義¶
干樹桃花自在紅¶
　　重九日登髙懐故人¶
頻年摇落伴風塵囘首連枝淚滿巾今朝兄弟茱茰酒¶
却向天涯憶逺人¶
　　為謝道士題蘭巻¶
離離九畹暗香來讀罷𤣥經手自栽莫倚謝家庭内物¶
不知新種在蓬萊¶
<pb:KR4e0201_WYG_049-11a>¶
　　客談李于鱗事有感¶
衡門秋色逺京塵畏客時時稱採薪莫為問竒容載酒¶
近來年少易窺人¶
　　寄張廣平助甫六首¶
自甘愚谷五經春無限天涯草色新縱有除書應懶讀¶
廣平還是折腰人¶
　　其二¶
當年宣室受釐開絳灌如聞也愛才三輔去天今尺五¶
<pb:KR4e0201_WYG_049-11b>¶
何人解放賈生囘¶
　　其三¶
蛾眉蕭颯不禁寒青鏡流年懶自看大有叢臺歌舞在¶
莫將行步怨邯郸¶
　　其四¶
可隨桃李恨春風曽是春風掌握中千尺喬松萬年雪¶
不知天地為誰功¶
　　其五¶
<pb:KR4e0201_WYG_049-12a>¶
愁聞平子賦歸田半刺翺翔亦可憐老病束書黄犢角¶
不煩重數好文年¶
　　其六¶
雨色丹楓半掩扉交游尺素漸來稀無端最是隨陽鳥¶
只作青雲一處飛¶
　　題賓竹山房為李煉師作¶
千挺琅玕秋色新清泉白石自為隣阿猷元解吾家語¶
但過何須問主人¶
<pb:KR4e0201_WYG_049-12b>¶
　　偶成¶
骨肉都盧業海中偶然相聚便生風何如學取龎居士¶
了却無生事事空¶
　　其二¶
三載寒廬夢不成悔將餘債伴殘生南樓酒力初微後¶
依舊蕭蕭夜雨聲¶
　　楊都督將解鎮賦二絶迎之¶
馬伏波書誰不惜杜征南傳世何知自從身掃鯨鯢後¶
<pb:KR4e0201_WYG_049-13a>¶
湖海春風徧酒旗¶
　　其二¶
忽雷駁散紫花文明月弓弢青海雲莫向㶚陵愁醉尉¶
何人不道李將軍¶
　　夏日村居雜興十絶¶
罷翻遺刻上烏絲且捲湘簾看奕碁猶覺閑身多此事¶
石牀眠受午風吹¶
　　其二¶
<pb:KR4e0201_WYG_049-13b>¶
數巻殘編了不親科頭閒作水邉身恠來終日無煩暑¶
應趂人間得意人¶
　　其三¶
曉風微剪緑隂稠剥啄柴門懶應酬卿自衣冠用卿法¶
野人經月不梳頭¶
　　其四¶
風塵十載倦歸田始向山僧學坐禪此日和禪都不管¶
醒時呼酒醉時眠¶
<pb:KR4e0201_WYG_049-14a>¶
　　其五¶
臛鳬蒸餅甕頭春且喜農家事事真論雨論晴天欲暝¶
栁梢初破月華新¶
　　其六¶
斷絶人間千萬縁尚留篇什伴殘年欲知詩思今來懶¶
祇乞成都減様箋¶
　　其七¶
草屩撈鰕寄此生早潮初退晩潮平真成一夢真成覺¶
<pb:KR4e0201_WYG_049-14b>¶
不愽區區世上名¶
　　其八¶
落拓隗俄醉後真子嵩應的是前身自縁躭酒慵開巻¶
翻道莊生不異人¶
　　其九¶
日脚初低樹色髙晩涼微動鬢蕭騷烏頭作風白頭雨¶
處處歡聲停桔橰¶
　　其十¶
<pb:KR4e0201_WYG_049-15a>¶
池上疎星浴曙波偶聽蛩響在青蘿亦知殘暑將為客¶
其柰秋風感慨多¶
　　題竹贈沈山人¶
小徑初抽碧玉枝澹烟零雨揔相宜知君欲寫江湖色¶
懶向梁王賦夾池¶
　　病後承伴松虛白二上人以法語見示輙成三絶¶
　　奉報¶
病起空庭秋色新翛然一榻净無塵欲知不二門中語¶
<pb:KR4e0201_WYG_049-15b>¶
應有朝來問疾人¶
　　其二¶
病來渾似墮尼連病去俄成自在天為語報身俱是幻¶
不知真境在誰邉¶
　　其三¶
勞師指示安心法欲覔心安總未能夜半披衣時自起¶
一庭殘月浸觚稜¶
　　題王子裕僉憲詩畵冊後¶
<pb:KR4e0201_WYG_049-16a>¶
江東再見王摩詰寳界山頭即輞川一自丹青句題後¶
白雲秋色重蒼然¶
　　嘲梁伯龍¶
呉閶白面冶游兒争唱梁郎雪艷詞七尺昻藏心未保¶
異時翻欲傍要離¶
　　酒品前後二十絶¶
　　　内法酒出大官者嘗四叨燕賜及諸大璫所釀¶
　　　亦近之雖似清美但或甘或冽多未得平飲之¶
<pb:KR4e0201_WYG_049-16b>¶
　　　令人熱及好渴不堪醉也¶
黄封銀甕出當筵側弁須防執法前何似家園紅友在¶
一瓿相藉栁風眠¶
　　　桑落酒出關中名最古色白鮮㫖殊甚味宛轉¶
　　　舌端不窮以甘故不可多飲¶
銀缾初㵼玉生香風味由來擅索郎若比美人何所似¶
太眞柔膩出蘭湯¶
　　　襄陵酒出平陽襄陵縣色黄白香釅而所致者¶
<pb:KR4e0201_WYG_049-17a>¶
　　　多過甘不堪釂獨趙兵巡齎兩瓿味極殊絶累¶
　　　白不厭以無甘味故也¶
㳙然甘露布松梢似玉如飴味更饒尚有碧霄真沆瀣¶
無將一滴貯天瓢¶
　　　羊羔酒出山西汾州孝義諸縣白色瑩徹如氷¶
　　　清美饒風味逺出襄陵之上小挾羶氣耳¶
清心玉映五銖衣可是朱顔有愠羝為道皋蘭秋月下¶
流蘇帳底見明妃¶
<pb:KR4e0201_WYG_049-17b>¶
　　　蒲州酒清冽芬旨與羊羔並而不羶逺出桑落¶
　　　襄陵之上特以逺故不易得¶
屑&KR0806;為酒露為漿超出人間色味香應從帝女傳遺法¶
不向河東羨索郎(傳云儀狄帝女/也禹時都蒲坂)¶
　　　太原酒頗清醇而不甚釅難醉易醒余嘗取其¶
　　　初熟者以汾州羊羔劑半嘗之冩水晶杯不復¶
　　　辨色清美為天下冠一時諸公嘖嘖轟飲至醉¶
未應誇詡和羮手偶向尊前壓獻酬他日邯鄲解圍後¶
<pb:KR4e0201_WYG_049-18a>¶
與官求作醉鄉侯¶
　　　潞州鮮紅酒蓋燒酒也入口味稍美易進而作¶
　　　劇吻咽間如刺或云即蒲萄酒遺法也¶
潞州城中酒價髙胭脂滴出小檀槽華胥一去不易返¶
漢使何煩種葡萄¶
　　　薊州薏苡仁酒周氏第一成氏次之近得三屯營帥¶
　　　司所造當更勝絶盖清冽秀美有出色香味之表者¶
清芬一段出氷壺為問天漿似也無莫恠死抛新息印¶
<pb:KR4e0201_WYG_049-18b>¶
至今猶自勝明珠(後十年嘗之/大不如矣)¶
　　　秋露白出山東藩司甘而釅色白性熱余絶不¶
　　　喜之臬司因有改造終不能佳也惟德府王親¶
　　　薛生者收蓮花露釀之清芬特甚第不可多得¶
　　　耳¶
玉露凝雲在半空銀槽虛自泣秋紅薛家新様蓮花色¶
好把清尊傍碧筒¶
　　　章丘酒去濟南不百里清味雋永自是名勝而¶
<pb:KR4e0201_WYG_049-19a>¶
　　　人乃傳秋露何也謝少溪侍郎者佳¶
玉缸春色暖融融一㸃清泠便不同肯向邯鄲鬭穠艷¶
自誇林下謝家風¶
　　　金盤露出處州佳在南品之上亦以不甘為難耳¶
空傳僊掌擘清霄可似真珠冩小槽白露白雲都不要¶
温柔鄉裏探春醪¶
　　　金華酒色如金味甘而性純食之令人懣懣即¶
　　　佳者十杯後舌底津流旖旎不可耐余尤惡之¶
<pb:KR4e0201_WYG_049-19b>¶
欲沽春醸解春愁爛漫華胥境裏游無柰平原伴愁住¶
令人長自憶青州¶
　　　髙郵五加皮酒五加皮草藥能去風濕髙郵人採¶
　　　以醸酒因名有絶佳者然不可多得大抵亦病甘¶
甓湖酒緑如寒烟與君甕頭三日眠即使病酲不忍卻¶
況乃去病復延年¶
　　　淮安酒有一種差佳曰苦蒿味近苦而冽世人¶
　　　往往重甘良可笑也¶
<pb:KR4e0201_WYG_049-20a>¶
漕河兩岸碧欄杆瀉出春缸琥珀寒任道儂家勝崖蜜¶
爭如橄欖有囘甘¶
　　　成都刺麻酒其法連糟置甕中中插一蘆管使¶
　　　客遞吸之淺則加水至酒盡滿甕皆水也味不¶
　　　能佳然往往令客至醉盖眩於新奇耳¶
甕頭嘈嘈泣淚紅吸来應喚小郫筒何如換取蓮花柄¶
千載風流屬鄭公¶
　　　麻姑酒出建章味多甘以穠郁為主尤在金華下¶
<pb:KR4e0201_WYG_049-20b>¶
郵使逺將亦可憐恠来瑟縮空流涎麻姑縦有丹砂術¶
不作人間第一泉¶
　　　池州酒色深而味甘且釅土人極重貴之余絶¶
　　　不喜飲¶
池州酒釅真如油重碧穠甘瀉不流故人要我酒家去¶
野夫自愛千金裘¶
　　　蕩口酒范氏華氏以鵞肫蕩水醸絶如菉竹色¶
　　　而清㫖爽冽釂之涼風生齒咽間美而不酲南¶
<pb:KR4e0201_WYG_049-21a>¶
　　　酒第一也余嘗過其地醉者兩日¶
波如竹色酒如波勸客仍傾翡翠螺縦醉欲抛抛不得¶
教人無柰憶時何¶
　　　顧氏三白酒出吳中大約用蕩口法小變之盖¶
　　　取米白水白麯白也其味清而冽視蕩口稍有¶
　　　力亦佳酒也¶
顧家酒如顧家婦玉映清心劇可憐嗣宗得醉縦須醉¶
未許狼籍春風眠¶
<pb:KR4e0201_WYG_049-21b>¶
　　　靠壁清白酒出自家鄉以草藥醸成者斗米得¶
　　　三十甌瓿置壁前一月後出之味極鮮冽甘美¶
酒母啾啾怨夜闌朝来玉液已堪搏黄雞紫蟹仍肥美¶
與汝相將保嵗寒¶
　　省坐無賴閲雜冊花草禽鳥凡十六色各成一絶¶
　　漫題其後¶
　　　凌霄花¶
枝牽蔓轉葉紛紛數朶蔫紅學出羣盤石托根君莫笑¶
<pb:KR4e0201_WYG_049-22a>¶
只言身自致青雲¶
　　　金錢花¶
日落千緡散漫垂華清初浴太真兒請看師相城西邸¶
應是河陽滿縣時¶
　　　楊花¶
六代愁深金粉詞一溪春漲麯塵絲柔條已是無拘管¶
慚愧東風特地吹¶
　　　薜荔¶
<pb:KR4e0201_WYG_049-22b>¶
一片蒼崕萬古秋髙天翠色晩俱浮自從謝傅東山别¶
未許交情到白頭¶
　　　萍¶
洞庭天濶月横斜浪打風驚自嘆嗟少日風光君莫問¶
至今情性似楊花¶
　　　虞美人草¶
纔聽歌聲舞不休楚宫猶記舊風流相逄莫奏烏騅曲¶
腸斷秋江萬古愁¶
<pb:KR4e0201_WYG_049-23a>¶
　　　百舌¶
千廽睍睆復鸎丁不向東風自一鳴何似儂家卑脚鳥¶
此生長技自呼名¶
　　　山鷄¶
莫恠殷勤學鳯皇祇因毛羽有文章騶虞已自新頒朔¶
平慮于今復拜郎¶
　　　鵲¶
早過長信報平安晩向昭陽效合歡天上只誇頻送喜¶
<pb:KR4e0201_WYG_049-23b>¶
不知雙翅落金丸¶
　　　子規¶
絡緯喚織朝從暮布穀催耕雨復晴汝道不如歸去好¶
可將耕織了平生¶
　　　鶴¶
引吭長鳴動九霄丹砂冠頂白雲翹自從名喚僊禽後¶
鰍鱔吞聲恨不消¶
　　　白頭翁¶
<pb:KR4e0201_WYG_049-24a>¶
嚴霜種種映顛毛莫更嫌人賦老饕處處珍苞渾欲盡¶
可辭羅網入蓬蒿¶
　　　鷓鴣¶
西山罝網彌天去北極蒼鷹掠地來日夜怨啼行不得¶
雄心一片已成灰¶
　　　燕¶
曽逐東風入紫㣲晩抛江海滯烏衣空誇萬里封侯頷¶
還傍人家門户飛¶
<pb:KR4e0201_WYG_049-24b>¶
　　　八哥¶
偶聽春聲牆外枝雕籠惆悵立多時分明細語傳鸚鵡¶
摠為聪明欲怨誰¶
　　　啄木¶
空林長日自敲訇一掃千章蠧盡清聞道柏臺烏更好¶
不知何事但吞聲¶
　¶
　弇州四部稿卷四十九¶
