# -*- mode: mandoku-view; -*-
#+TITLE: 弇州四部稿
#+DATE: 2015-08-25 00:25:28.000853
#+PROPERTY: ID KR4e0201
#+PROPERTY: BASEEDITION WYG    
#+PROPERTY: JUAN 卷四十七
<pb:KR4e0201_WYG_047-1a>¶
欽定四庫全書¶
　弇州四部稿巻四十七¶
　　　　　　　　　　　　明　王世貞　撰¶
詩部¶
　七言絶句一百三十首¶
　　殿前曲二首¶
磁垣鐵甲散晨光香篆微芬金鳳凰武帳日遲風自捲¶
君王昨夜幸昭陽¶
<pb:KR4e0201_WYG_047-1b>¶
　　其二¶
鴻籙瑶簮叩寳壇雲璈鳳管簇回鑾月明千片芙蓉影¶
蟬鬢凉生七葉冠¶
　　莫愁樂¶
細娘家在大江頭總爲工歡字莫愁月明低按闗山曲¶
何處行人不淚流¶
　　平陽伎¶
楊柳堤邊控紫騮葡萄新錦費纏頭春燈徧照平陽舞¶
<pb:KR4e0201_WYG_047-2a>¶
不信流黄一段愁¶
　　其二¶
玉爲歌管簇雕欄錦作蓮花捧翠盤一片新糚驚月色¶
萬行瓊樹雪中看¶
　　閨怨三首¶
空城甲第與雲齊海燕無人不肯棲隔巷長干春十五¶
銀箏偏喚一行啼¶
　　其二¶
<pb:KR4e0201_WYG_047-2b>¶
聞道邊闗樂事多前庭蹋鞠後庭歌不知刁斗聲中月¶
曾照流黄錦上梭¶
　　其三¶
三殿論功拜徹侯平陽歌舞一時收無端却是刀環月¶
更遣文君賦白頭¶
　　西宫怨二首¶
露井香生百合開夜深明月在青苔春風自怨葳蕤鎖¶
那有西宫玉輦來¶
<pb:KR4e0201_WYG_047-3a>¶
　　其二¶
㸃㸃蓮花漏未央乍寒如水透羅裳誰憐金井梧桐露¶
一夜鴛鴦瓦上霜¶
　　小伊州¶
頻年轉戰未封侯還逐髙陽酒伴游醉後秖今愁出塞¶
雙鬟又唱小伊州¶
　　西興詞¶
留君無計恨匆匆盡酒停杯曲未終船到西興潮已落¶
<pb:KR4e0201_WYG_047-3b>¶
明朝還起石尤風¶
　　青樓怨¶
輕風細剪越羅寒紅淚徐傾蠟鳳殘一曲停箏還自語¶
不知春思爲誰彈¶
　　青樓曲二首¶
馳道髙騣赤電飛横擔蜀錦鬭雞歸新豐酒薄人難醉¶
夜半猶歌金縷衣¶
　　其二¶
<pb:KR4e0201_WYG_047-4a>¶
姊妹爭誇夫婿殊衆中單道不曾輸千兵隊裏明金紫¶
腰下寒光玉轆轤¶
　　從軍行八首¶
蹋臂歸來六博塲城中白羽募征羌相逢試解呉鈎看¶
已是金河萬里霜¶
　　其二¶
馬首垂楊折送行酒闌長揖寳刀横軍中最是多兄弟¶
不唱陽闗第四聲¶
<pb:KR4e0201_WYG_047-4b>¶
　　其三¶
朝來分𨽻李輕車揖客轅門意自如超距翹闗三十萬¶
何人領取豹韜書¶
　　其四¶
夜深鄰帳送胡笳三月春寒雪作花吹盡闗山楊柳曲¶
壯心元自不思家¶
　　其五¶
竒兵十萬擊匈奴谷蠡屠耆未擬俘對陣奪將金勒馬¶
<pb:KR4e0201_WYG_047-5a>¶
獨身生致北單于¶
　　其六¶
蹀馬吹塵紫極昏洗刀飛血九河渾長城直拓三千里¶
表取隂山作北門¶
　　其七¶
胡姬學得漢宫眉辛苦風塵損玉肌不爲青春容易改¶
十年番地失焉支¶
　　其八¶
<pb:KR4e0201_WYG_047-5b>¶
鐵騎横驅瀚海塵戈船直擣瘴天春不知南北功多少¶
羞作麒麟第二人¶
　　横江詞四首¶
越女紅糚隠畫橈驚波無際雪山揺貪趨破鏡西陵約¶
不怕風江八月潮¶
　　其二¶
江上檀郎來往頻婆娑妙舞賽江神來時風水隨船尾¶
欲往驚濤好渉旬¶
<pb:KR4e0201_WYG_047-6a>¶
　　其三¶
錦纜羅帆翡翠舠長年催趂午時潮江頭楊柳深相恨¶
折損春風幾萬條¶
　　其四¶
青江一線日邊開萬古東流去不迴聞道海波穿地底¶
可能還向磧西來¶
　　甘泉歌¶
千尺通星井榦樓玉盤天酒夜來收白茅螭捧黄金印¶
<pb:KR4e0201_WYG_047-6b>¶
五利明朝欲拜侯¶
　　秋宫曲¶
桂宫飄粟御筵香銀漏初添恩正長唱罷凉州天似水¶
百花僊隊按霓裳¶
　　春宫曲¶
十二珠簾帖絳紗山香一曲駐飛花當筵拜領葡萄酒¶
纎月雙彎襯臉霞¶
　　凉州曲¶
<pb:KR4e0201_WYG_047-7a>¶
玉門春色勝臨洮敕使東來賜錦袍聞道酒泉香似酒¶
不煩銀甕貯葡萄¶
　　其二¶
千帳奚王作外臣射雕歸暮管絃新笑來杯酒稱兄弟¶
曾是沙塲百戰人¶
　　採蓮曲¶
千枝婀娜媚朝陽風汎紅衣露碧房疑是呉王開水殿¶
酒深初散越姬糚¶
<pb:KR4e0201_WYG_047-7b>¶
　　楊柳枝¶
西蜀竹枝君莫聽且聽東呉楊柳枝是處春隂堪畫舫¶
何村樹杪不青旗¶
　　其二¶
楊柳呉閶千萬枝横塘風綰麯塵絲不縁游子無攀折¶
總爲情人少别離¶
　　其三¶
飛花欲捲翠蛾顰浪打萍飄惱殺人猶勝洛陽東陌上¶
<pb:KR4e0201_WYG_047-8a>¶
北風吹作馬蹄塵¶
　　其四¶
十月寒輕葉未凋淡黄疎緑短長條無情有態堪憐處¶
日脚雲頭雨半腰¶
　　浪淘沙¶
晴沙萬疊倚江開不斷銀山滚滚來片晌只疑隨浪去¶
千秋長自錦成堆¶
　　其二¶
<pb:KR4e0201_WYG_047-8b>¶
潮來銀海欲連天潮落平沙故宛然得似古查能貫月¶
一年一度女牛邊¶
　　蘇幕遮¶
碧魋朱氁紫金瞳噏日濆波倒射空不爲偃師偏作眴¶
大家元住化人宫¶
　　其二¶
魚龍曼衍戲如神簇隊金牌色色新珠簾不動天顔肅¶
始信支那有聖人¶
<pb:KR4e0201_WYG_047-9a>¶
　　𢎞治宫詞十二首¶
甲帳銀燈夜未央漸看鴛甃有寒霜三千粉黛渾如掃¶
聖主重繙日講章¶
　　其二¶
南海珠池貢已稀西川又罷錦文機朝來御服三經澣¶
賤妾寧希曳地衣¶
　　其三¶
禁苑先朝紅藥臺御筵親爲兩宫開莫嫌宫監希恩賞¶
<pb:KR4e0201_WYG_047-9b>¶
玉輦何曾更一來¶
　　其四¶
午槐圓影覆彤除今日天顔喜氣舒穏坐御床無一語¶
但稱難得老尚書¶
　　其五¶
五月鰣魚白似銀傳餐頗及後宫人躊躇欲罷冰鮮遞¶
太廟年年有薦新¶
　　其六¶
<pb:KR4e0201_WYG_047-10a>¶
黄帕朱奩覆御羞手題頒賜夀寧侯昆明督亢從渠請¶
今日臺官在殿頭¶
　　其七¶
琵琶雙鴿暗凝塵玉指生疎調未勻自是經年無曲宴¶
不愁供奉數中人¶
　　其八¶
御前黄蓋進羮湯玉筯頻停不肯嘗應是司農聞水旱¶
蹙眉時讀兩三行¶
<pb:KR4e0201_WYG_047-10b>¶
　　其九¶
靜數蓮籌第五更寒鴉金井未分明披衣欲坐猶疑早¶
前殿連傳警蹕聲¶
　　其十¶
雪乳冰糖巧簇新坤寧尚食奉慈綸祈年好在齋宫宿¶
莫遣羊車别院頻¶
　　其十一¶
掖庭愁閉自年年今日承恩雨露邊又是鋪宫新例薄¶
<pb:KR4e0201_WYG_047-11a>¶
空勞少府積金錢¶
　　其十二¶
急遣追鋒召外家南宫桃李正如霞自從光禄裁宣索¶
長日從容且賜茶¶
　　正德宫詞二十首¶
十年彤管侍先皇太液甘泉蔓草荒七葉神孫今好武¶
苑西新闢鬭雞塲¶
　　其二¶
<pb:KR4e0201_WYG_047-11b>¶
蜀馬分弸對打毬纎腰帖地涴青油金牌銀盌從渠愛¶
誰敢爭先第一籌¶
　　其三¶
僊韶别院奏新聲不按唐山曲裏名青鷂白翎俱入破¶
十三絃底似雷鳴¶
　　其四¶
金鰲橋畔柳絲長舴艋艙頭有柘黄六院少兒初病酒¶
御前親自過魚湯¶
<pb:KR4e0201_WYG_047-12a>¶
　　其五¶
兔首熊蹯載後車長楊輦道不須除勅教頒給言官了¶
玉几知無諫獵書¶
　　其六¶
窄衫盤鳳稱身裁玉靶雕弓月樣開紅粉别依回鶻隊¶
君王親自虎城來¶
　　其七¶
急勅甘泉暫解圍期門百騎少光輝中官昨夜聞歌管¶
<pb:KR4e0201_WYG_047-12b>¶
知道初從長信歸¶
　　其八¶
玉水垂楊面面栽豹房官邸接天開行人莫愛纏頭錦¶
萬乗親歌壓酒杯¶
　　其九¶
夜半毬燈出未央俄傳鞞鐸向平陽六宫處處秋如水¶
不獨長門玉漏長¶
　　其十¶
<pb:KR4e0201_WYG_047-13a>¶
綈案東頭有皂囊不知疇日進封章付教河下金璫手¶
莫遣君王甲夜忙¶
　　其十一¶
淡黄初纈草屠蘇側坐蕭家老秃駒薄暮西風吹袂起¶
小龍團底露真珠¶
　　其十二¶
西師入座講蓮經勅許娙娥取次聽纓絡寳珠從密施¶
莫留餘障在宫庭¶
<pb:KR4e0201_WYG_047-13b>¶
　　其十三¶
平明東閣下恩綸獸鎧鸞翿色色新大内别開元帥府¶
傳聲侍女莫稱臣¶
　　其十四¶
上陽宫裏進葡萄爭道沾恩色自驕小合黄封雙御押¶
大官將賜霍嫖姚¶
　　其十五¶
六軍容衞自星羅熊館鷹房處處過此日靈臺顓候望¶
<pb:KR4e0201_WYG_047-14a>¶
不知龍虎氣誰多¶
　　其十六¶
帳殿春眠日色饒掖垣簪珥自羣僚中官又啟排當就¶
亭午傳宣且放朝¶
　　其十七¶
純銀八寳白如霜金豆離離出尚方撒放御堦憑拾取¶
内人男子拜君王¶
　　其十八¶
<pb:KR4e0201_WYG_047-14b>¶
百子池頭九子祠太皇恩許進香時深宫豈少宜男草¶
何地曾沾雨露私¶
　　其十九¶
傳呼京兆進春牛百戲魚龍曼衍游雜遝香車看不見¶
好登遼后洗糚樓¶
　　其二十¶
勅掃椒風第二房俱傳倩女出平康天宫欲曉人間事¶
約伴相過話夕陽¶
<pb:KR4e0201_WYG_047-15a>¶
　　西城宫詞十二首¶
芙蓉新樣紫霞冠細擁珠琲小鳳團一片香烟叢裏出¶
玉真朝罷簇迴鑾¶
　　其二¶
新傳牌子賜昭容第一僊班雨露濃袋裏相公書疏在¶
莫教香汗濕泥封¶
　　其三¶
五雷壇上雷一聲海子閘口雨縱横祈靈驗後催傳賞¶
<pb:KR4e0201_WYG_047-15b>¶
馬上朱提玉手擎¶
　　其四¶
色色羅衫稱體裁鋪宫新例一齊開菱花小樣黄金合¶
昨夜真人進藥來¶
　　其五¶
花底傳籌到五更隠囊斜倚到天明寒霜不敢蒙頭坐¶
暖閣時聆謦欬聲¶
　　其六¶
<pb:KR4e0201_WYG_047-16a>¶
紅軒歩輓碧油輪白玉堦頭不動塵阿監排當須次第¶
喜來俱作放班人¶
　　其七¶
兩角鵶青雙筯紅靈犀一㸃未曾通自縁身作延年藥¶
憔悴春風雨露中¶
　　其八¶
梨園弟子鬢如霜十部龜兹九部荒妬殺女冠諸侍長¶
大羅天上奏霓裳¶
<pb:KR4e0201_WYG_047-16b>¶
　　其九¶
鰲山烟火冠春城歩輦龍旌倒褪行忽報大官供法酒¶
玉音宣喚五先生¶
　　其十¶
西苑傳看白鹿歸金鰲橋下立依依不論供張能如鹿¶
愁見鴛鴦接翅飛¶
　　其十一¶
侍女俱傳厭勝符貓爲鐵騎䑕爲奴撏撦一博天顔喜¶
<pb:KR4e0201_WYG_047-17a>¶
八寳金錢踠地鋪¶
　　其十二¶
不御坤寧二十年玉堦埋月樹迷烟聨房自信無人到¶
閒放猧兒自在眠¶
　　吳中迎春曲八首¶
十五女兒好容顔恰似楊花太劇顛貪過呉橋新水發¶
濕着羅襦不解憐¶
　　其二¶
<pb:KR4e0201_WYG_047-17b>¶
儂家少年來看春繡帢雕鞍色色新拾得金鈿便驕惜¶
不道紅糚惱殺人¶
　　其三¶
弓鞋羅襪細温存偏愛春泥印齒痕看到閶門天欲暝¶
六街燈月照黄昏¶
　　其四¶
今年冰雪太遲春分外催花羯鼓頻行過貴家春不度¶
隔簾呼住打毬人¶
<pb:KR4e0201_WYG_047-18a>¶
　　其五¶
橋邊宛宛雙柳株賈客蹀躞千金駒停鞭半醉道春好¶
笑入胡姬舊酒罏¶
　　其六¶
青天幻出木蘭舟對對妖童髮似油齊唱採蓮新樂府¶
髙樓抛下錦纏頭¶
　　其七¶
白髮田家一老翁欲行翻更仗兒童只問勾芒甚顔色¶
<pb:KR4e0201_WYG_047-18b>¶
還呼社酒醉東風¶
　　其八¶
帝城風物倍光華却比吳閶少見花解道天街春尚晩¶
不知先落五侯家¶
　　燕京四時樂四首¶
城南韋曲春可憐侯家鋪埒黄金錢即妨蹀躞要歸去¶
十五搊箏楊柳烟¶
　　其二¶
<pb:KR4e0201_WYG_047-19a>¶
東華空望碧欄杆髙棟承雲赤日寒不是蒲萄渾難醉¶
銀冰片片水精盤¶
　　其三¶
薊門霜葉馬初肥蜀錦輕裝七寳圍日暮金丸彈不盡¶
紅塵一騎趂鷹歸¶
　　其四¶
青樓小婦熨瑶箏飛雪敲牕萬玉聲三十六簧寒不起¶
自歌金縷到天明¶
<pb:KR4e0201_WYG_047-19b>¶
　　古意¶
傳君移戍古梁州明月心懸隴水流莫怪夢魂逢不得¶
書來依舊玉闗頭¶
　　其二¶
莫誇靈藥鏡中過自是君恩薄更多不信雕弧摧九日¶
却留明月隠嫦娥¶
　　咏戍卒(下六首/少時作)¶
夜靜風髙角自鳴鐵衣長掛酒頻傾細君莫厭離家語¶
<pb:KR4e0201_WYG_047-20a>¶
爭道明朝又出兵¶
　　其二¶
歲歲從軍出酒泉未知何日勒燕然相逢莫更嫌衰賤¶
多少黄沙掩少年¶
　　送蔣子南歸¶
乍逐春風上帝畿如何短棹乂將歸看君身似瀟湘鴈¶
不厭年年南北飛¶
　　其二¶
<pb:KR4e0201_WYG_047-20b>¶
潞水驛前雙畫橈送君頻上又相邀征衣半濕離筵酒¶
心到閶門第幾橋¶
　　病起¶
推枕春林送曙鶯漸驚虛白上牕櫺書尘貧病無他業¶
一巻黄庭内景經¶
　　其二¶
蕭疎病骨怕逢秋伏雨斜風到枕頭一夜芭蕉惱不徹¶
他自無情我自愁¶
<pb:KR4e0201_WYG_047-21a>¶
　　計偕途中四絶句¶
閶門女兒糚髻輕十三十四學銀箏行人不解絲中語¶
都道陽闗送别聲¶
　　其二¶
金陵望中山抹烟鐵甕城頭浪拍天居人盡說風波惡¶
江口何時不放船¶
　　其三¶
日落徐河水亂流髙城椎柝漏聲愁相逢欲解珊瑚玦¶
<pb:KR4e0201_WYG_047-21b>¶
不見胡姬舊酒樓¶
　　其四¶
濟河北流復南流行到天津南北愁人生順逆雖有分¶
耐可此身居上游¶
　　立春日與呉峻伯席上分韻呼采得一枝花¶
綺裀分彩占年華疊翅鴛鴦色並誇最是夜來春信早¶
就中呼得一枝花¶
　　將還故鄉醉别燕中友人¶
<pb:KR4e0201_WYG_047-22a>¶
葡萄新釀紫霞文累釂深巵謝數君挂席還依薊門月¶
鳴榔初蕩闔閭雲¶
　　其二¶
酒肆藏名君不知别來方解問相思江南添個踈狂客¶
蓮葉風前唱竹枝¶
　　戲題徐迪功五集後¶
一貧無夢到封侯屠狗吹簫不自由今日功成身亦貴¶
可堪人記少年游¶
<pb:KR4e0201_WYG_047-22b>¶
　　其二¶
十年家火煉凡鉛一日中原遇大還君自羽儀朝帝闕¶
莫將罏鼎悞青山¶
　　别于鱗子與子相明卿十絶¶
十年爲客問呉山錦纜安流此日還唯有故人歌一闋¶
行雲不度似陽闗¶
　　其二¶
鳴鞭醉色傲幽州飲馬滹沱水亂流明月獨懸南北淚¶
<pb:KR4e0201_WYG_047-23a>¶
黄雲偏載古今愁¶
　　其三¶
西風獨許季鷹回紫酒青蓴亦快哉八月吳江潮水發¶
掛帆天際雪山來¶
　　其四¶
五子應從五嶽來鈞天帝享動天臺相逢此地原非偶¶
散入中原豈乏才¶
　　其五¶
<pb:KR4e0201_WYG_047-23b>¶
日觀峯髙髙揷天天門雙闢俯蒼烟無人共拾金光草¶
拄杖行吟望斗邊(于鱗/)¶
　　其六¶
扁舟八月向維揚素魄含波欲似霜北地翻傳廣陵散¶
故人天外意茫茫(子相/)¶
　　其七¶
徐卿抗疏擬烟霞白笈青鞋興未賖我繫漁舟問苕霅¶
玉簫吹破碧桃花(子與/)¶
<pb:KR4e0201_WYG_047-24a>¶
　　其八¶
羅浮秋至重嶙峋漳水寒流月色新南北歸來俱自好¶
不知裘馬倦游人(梁公實/謝茂秦)¶
　　其九¶
褰裳去採漢江蘭日暮江深春水寒欲寄一枝君自賞¶
傍人應作艾蕭看(明卿/)¶
　　其十¶
當年季子去歸呉縞帶誰遺别思孤十二國風論欲盡¶
<pb:KR4e0201_WYG_047-24b>¶
大帆明月滿姑蘇¶
　　别弟¶
别時攜手上河梁兩岸相看即異鄉獨立蒼茫歸騎晩¶
春來月色倍如霜¶
　　其二¶
鳴鐃疊吹鳳池頭玉勒金羈控紫騮無那别時言不盡¶
逢人日日問青州¶
　　見挾彈者偶作¶
<pb:KR4e0201_WYG_047-25a>¶
黄衫挾彈市人看楊柳隂中百舌寒日暮建章秋色裏¶
不知何處落金丸¶
　　即事三絶¶
闔閭城外閃旌旗盪寇樓船十萬師爲問幕中諸上客¶
何人不揖羽林兒¶
　　其二¶
欲提長劒斬長鯨歸擁春農海畔耕縱有微勲麟閣上¶
栢梁先遜侍中名¶
<pb:KR4e0201_WYG_047-25b>¶
　　其三(謂趙/氏也)¶
護軍旌傳有光輝馬首黄金意氣歸挑盡機頭紅女淚¶
又勞天子賜春衣¶
　¶
　¶
　¶
　¶
　弇州四部稿巻四十七¶
